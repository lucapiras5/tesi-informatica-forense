Il *principio di offensività* nel diritto penale è il principio per cui l'obiettivo del diritto penale sia di *proteggere i beni giuridici*, ossia, *situazioni giuridiche o di fatto che sono necessarie o utili per l'esistenza e sviluppo della società*.

Al contrario, se una determinata situazione non è qualificabile come un bene giuridico, allora non può essere protetta dal diritto penale.

Un requisito fondamentale per i beni giuridici è che *siano di rango costituzionale*, dato che le sanzioni penali incidono a loro volta su beni giuridici di rango costituzionale, la libertà personale ed il patrimonio.^[Artt. 13 e 42 Cost.]

Il catalogo dei beni considerati meritevoli di tutela non è fisso, ma *può variare nel tempo*, sia in negativo, che in positivo
[@Marinucci2020, 10--11].

L'evoluzione storica, sociale e politica può rendere dei beni giuridici obsoleti.
Ad esempio, il codice penale Rocco conteneva un reato che proteggeva il bene giuridico "sentimento nazionale":

> Se la propaganda è fatta per distruggere o deprimere il sentimento nazionale, la pena è della reclusione da sei mesi a due anni.^[Art. 272 co. 2 c.p.]

Con il passaggio dal regime totalitario alla Repubblica, il "sentimento nazionale" smette di essere un valore fondamentale, e diventa qualcosa che sorge e si sviluppa "nell'intimo della coscienza di ciascuno, fa parte esclusivamente del mondo del pensiero e delle idealità."^[Sent. Corte Cost. n. 87/1966]
Dato che non è più riconducibile alla Costituzione, smette di essere un bene giuridico la cui lesione può essere punita con il diritto penale.

Viceversa, lo *sviluppo tecnologico può ampliare l'area dei comportamenti penalmente rilevanti*, in tre modalità.

*Le nuove tecnologie forniscono nuove opportunità per compiere reati già tipizzati.*
In questo caso, la condotta concreta dell'agente può essere ricondotta alla fattispecie astratta descritta da un reato già esistente, ed il legislatore non deve apportare modifiche.

Ad esempio, la truffa (art. 640 c.p.) richiede l'uso di "artifizi o raggiri".
Su internet esistono servizi che permettono di clonare il timbro vocale di una persona, e sono stati già usati per compiere truffe telefoniche [@Kohli2023].

*Il legislatore introduce nuovi reati che possono essere compiuti solo usando le nuove tecnologie, ma non introduce nuovi beni giuridici.*
In questo caso, nonostante il fatto che il reato possa essere compiuto esclusivamente con la nuova tecnologia, i beni giuridici protetti rimangono quelli "tradizionali".

Ad esempio, la diffusione illecita di immagini o video sessualmente espliciti (art. 612-*ter* c.p.) è stato introdotto nel 2019.

In verità, la formulazione della norma non richiede l'uso di tecnologie informatiche, ma è chiaro che l'allarme sociale che ha portato alla sua introduzione è causato dalla facilità e velocità con cui la tecnologia permette di diffondere contenuti.

I beni giuridici protetti dalla norma sono la riservatezza della persona, comune agli atti persecutori (art. 612-*bis* c.p.) [@Bartoli2021, 154], e l'autodeterminazione sessuale, comune al reato di violenza sessuale (art. 609-*bis* c.p.) [@Bartoli2021, 170].

*Il legislatore crea fattispecie che proteggono nuovi beni giuridici*.
Questa è l'ipotesi più innovativa, e forse problematica, perché i nuovi beni giuridici devono essere riconducibili alla Costituzione.

Ad esempio, da un punto di vista sistematico, 
Si possono dare due interpretazioni del bene giuridico "sistema informatico":

- Come un "domicilio digitale", distinto da, ma analogo al, domicilio tradizionale.
- Come l'equivalente digitale di una porta o finestra che possono essere forzate per introdursi all'interno, e quindi come parte integrante del perimetro del domicilio tradizionale.

In entrambi i casi, se il domicilio è inviolabile (art. 14 Cost.), o per analogia, o per identificazione, lo è anche il sistema informatico.


