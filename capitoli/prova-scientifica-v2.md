# Approccio scientifico all'informatica forense e alla prova informatica

## Definizione di informatica forense

Nel tempo, sono state date numerose definizioni dell'informatica forense,^[Per un elenco, v. @Gammarota2016, p. 16.] che iniziano con "l'informatica forense riguarda la &hellip;", e continuano con un elenco di attività tipiche.^[Ad esempio, la ricerca, protezione, identificazione, estrazione, documentazione, analisi, esibizione, conservazione, interpretazione, ecc. di mezzi di prova, prove informatiche o elettroniche, dati del computer, ecc.]

Queste definizioni presentano due problemi:

- Spesso si concentrano solo sugli aspetti tecnici e non sempre evidenziano l'aspetto "forense" della disciplina;^[Ossia, il fatto che le attività dell'informatica forense sono tendenzialmente destinate a confluire all'interno di un procedimento giudiziario, e non sono semplicemente attività di studio, ricerca e analisi fini a sé stesse, o destinate ad essere utilizzate da privati.]
- L'uso di elenchi dà l'impressione della tassatività^[È difficile immaginare in anticipo ed in astratto ogni attività tipica, ed in ogni caso, l'evoluzione della disciplina può portare alla definizione di nuove attività tipiche.] e pone problemi di interpretazione.^[Ad esempio, si può discutere se i termini "conservazione" e "protezione" significhino la stessa cosa, oppure se la "conservazione" riguardi la creazione di copie di backup ed il controllo periodico dell'integrità dei dati, mentre la "protezione" riguardi l'applicazione di misure di sicurezza come cifratura e controllo degli accessi.]

Questi problemi possono essere superati usando definizioni che evidenziano il collegamento fra l'informatica ed il diritto, e fanno riferimento a concetti più generali ed astratti, invece di usare il metodo induttivo.^[Ossia, l'uso di una lista aperta di elementi, che si conclude con un'espressione come "e simili".]

Si consideri la definizione di *digital evidence*^[Prova informatica.] data da @Casey2011 [7]: "*[A]ny data stored or transmitted using a computer that support or refute a theory of how an offense occurred or that address critical elements of the offense such as intent or alibi.*"^[Qualsiasi dato archiviato o trasmesso per mezzo di un computer che corrobora o confuta una teoria su come si sia verificato un reato, o che riguarda gli elementi più importanti del reato, come il movente o l'alibi.]

Il pregio di questa definizione è che collega esplicitamente la prova informatica al diritto penale, ed indica la sua funzione in maniera generale.^[L'elenco al termine della definizione ha una finalità puramente illustrativa, e non definitoria.] Il problema fondamentale è che non indica come la prova informatica deve essere trattata, e a quali discipline si deve fare riferimento.

La definizione di informatica forense data da @Gammarota2016 [26--27] risolve il secondo problema: "L'informatica forense studia le norme giuridiche ed le tecniche informatiche per il trattamento dei dati digitali a fini processuali." La definizione è breve, ma l'autore evidenzia la necessità di interpretarla nella maniera più ampia possibile:

- "Fini processuali": include qualsiasi procedimento decisionale in cui i dati informatici possano assumere rilevanza;^[Pertanto, non solo il processo e procedimento penali, ma anche quelli civili, amministrativi, tributari, ecc. Se le regole valgono per il processo che incide in maggiore misura sui diritti fondamentali della persona, a maggiore ragione devono valere per tutti gli altri tipi di processo.] 
- "Trattamento": significa la corretta gestione del dato informatico per qualsiasi fine,^[Le regole sul trattamento dei dati non valgono solo all'interno dei procedimenti decisionali, ma anche per garantire il corretto trattamento dei dati informatici come atti giuridici. Ad esempio, si consideri come l'uso di firme elettroniche fanno fede fino a prova contraria (art. 20 co. 1-ter CAD). L'uso e verifica delle firme digitali interessa all'informatica forense, anche se l'atto non sarà presumibilmente usato in un procedimento giudiziario.] e in qualsiasi momento;^[Anche prima dell'intervento del personale specializzato (ad esempio, la PG deve assicurare le fonti di prova; art. 55 co. 1 c.p.p.), e anche dopo la conclusione definitiva del procedimento (si pensi ai casi di impugnazioni straordinarie).]
- "Norme giuridiche": significa qualsiasi norma che, anche se solo indirettamente o in maniera condizionata, può riguardare l'uso di dati informatici.
- "Tecniche informatiche": riguardano l'intera disciplina dell'informatica.^[Non solo il mondo accademico, ma anche l'attività di ricerca libera e non formalizzata svolta dall'industria, da ricercatori indipendenti, dai pratici della disciplina (v. @Gammarota2016, p. 34), e le *best practices* (migliori prassi) che vengono pubblicate da enti nazionali, e da organizzazioni internazionali e sovranazionali (ad esempio, esistono una serie di standard ISO/IEC relativi al trattamento della prova informatica ed investigazione dei dati digitali, v. @Gammarota2016, p. 27--28.]

## Ambiti di rilevanza dell'informatica forense

### Diritto penale sostanziale

L'impulso più forte allo sviluppo dell'informatica forense è stata la informatizzazione della società, e conseguentemente, l'uso di strumenti informatici per commettere reati. La particolarità degli strumenti informatici è che permettono anche un singolo individuo di causare danni enormi.^[Ad esempio, si pensi al *Morris worm*, che in 24 ore riuscì a diffondersi sul 10% dei 60.000 computer allora connessi ad internet. L'obiettivo del *worm* non era di distruggere dati, ma di causare quello che oggi sarebbe chiamato un *denial of service attack* (attacco per l'interruzione del servizio). V. Federal Bureau of Investigation, *The Morris Worm*, 2018, <https://www.fbi.gov/news/stories/morris-worm-30-years-since-first-major-attack-on-internet-110218>. Ancora, si pensi alla distribuzione di materiale protetto dal diritto d'autore o di materiale pedo-pornografico mediante tecnologie *peer-to-peer* (v. @Ferrazzano2014, p. 99 ss.), dove una singola persona può distribuire quel materiale ad un numero potenzialmente illimitato di altri utenti.]

Il problema fondamentale era la possibilità di reprimere queste nuove forme di criminalità.^[Il principio fondamentale del diritto penale è il principio di legalità, *nullum crimen sine lege* (nessun reato può esistere senza una legge).] In molti casi, era possibile qualificare il fatto commesso mediante un sistema informatico all'interno dei reati tradizionali.^[Ad esempio, negli Stati Uniti il fatto che i dati informatici avessero natura intangibile ed immateriale era irrilevante: che avevano comunque un valore economico, e pertanto si potevano applicare le figure di reato tradizionali; v. @Nugent1991, p. 2.] Tuttavia, in alcuni casi questa operazione non era possibile,^[Secondo alcune corti, questa interpretazione estensiva dei reati tradizionali sconfinava nella creazione di nuove figure di reato da parte dei giudici, che andava a violare i principi costituzionali del *due process of law* (giusto processo), o della separazione dei poteri. In altri casi, i reati commessi con strumenti informatici non potevano essere ricondotti alle figure di reato tradizionali, e pertanto era necessario crearne di nuove.] e gli stati iniziarono a dotarsi di leggi sui reati informatici.

Negli Stati Uniti, la prima legge fu approvata in Florida, nel 1978, e quasi tutti gli altri Stati si dotarono di proprie leggi nel corso di poco più di un decennio [@Nugent1991, 2--4]. In Italia, il codice penale viene riformato nel 1993.^[La Legge 23 dicembre 1993, n. 547 ("Modificazioni ed integrazioni alle norme del codice penale e del codice di procedura penale in tema di criminalità informatica.") modifica i reati tradizionali, aggiungendo riferimenti espliciti ai sistemi informatici e telematici, ed i dati e programmi in essi contenuti. V. @Gammarota2016, p. 71.]

È possibile distinguere fra due tipi di reato, in base al bene giuridico protetto.^[La distinzione è ripresa da @Gammarota2016, p. 29.]

Nei reati informatici "propri", il bene (o uno dei beni) protetti sono i dati o sistemi informatici.^[Ad esempio, nel danneggiamento di informazioni, dati e programmi informatici (art. 635-*bis* c.p.) l'unico bene protetto sono i dati in sé, mentre nella frode informatica (art. 640-*ter* c.p.) si protegge sia il corretto funzionamento del sistema informatico, sia il patrimonio della persona (ad esempio, i *ransomware* sono un caso di frode informatica, perché criptano i dati e programmi degli utenti, impedendone l'uso e accesso, e richiedono il pagamento di un riscatto per decriptarli).] Per la prova di questo tipo di reati, è assolutamente necessario acquisire i dati informatici;^[Altrimenti, sarebbe impossibile provare che il sistema informatico è stato aggredito dal reato.]

Nei reati informatici "impropri", i dati e sistemi informatici sono lo strumento con cui il reato è commesso, e non il bene protetto.^[Ad esempio, si penis ad una truffa (art. 640 c.p.) dove gli "artifizi e raggiri" vengono creati mediante l'uso di sistemi informatici, come la clonazione della voce di una persona. V. A. Kohli, *From Scams to Music, AI Voice Cloning Is on the Rise*, 2023, <https://web.archive.org/web/20230429203350/https://time.com/6275794/ai-voice-cloning-scams-music/>.] In questo caso, il reato non deve essere necessariamente provato usando i dati informatici.^[Perlomeno, almeno in teoria non è strettamente necessario doverli acquisire per poter provare il fatto, ma naturalmente, la ricostruzione del fatto sarebbe agevolata avendo a disposizione più informazioni possibile.]

Più in generale, i dati informatici possono essere utili per l'accertamento di qualsiasi altro reato.^[Ad esempio, si pensi al caso di un reato commesso da più persone, che usano gli strumenti informatici al solo fine di comunicare fra di loro. Il reato può essere sicuramente provato in altri modi, ma queste informazioni sono comunque utili per dimostrare la responsabilità dei vari soggetti.]

L'introduzione dei reati informatici getta le basi per lo sviluppo dell'informatica forense, perché per la loro prova può essere necessario, o comunque utile, trattare i dati informatici.^[È preferibile usare sempre la massima cautela nel trattamento dei dati, anche se si pensa di usarli solo come elementi per orientare le indagini, perché i dati informatici sono estremamente fragili, e possono essere modificati o cancellati con facilità.] Allo stesso tempo, l'informatica forense è utile per meglio definire ed interpretare i reati informatici, ed i beni giuridici protetti.^[L'informatica forense aiuta il legislatore a rispettare il principio di tassatività, per cui i reati devono essere descritti in maniera chiara e precisa, specie se fanno riferimento a nozioni tecniche, ed il principio di offensività, per cui i reati devono proteggere i beni giuridici solo dalle modalità di aggressione più gravi.]

### Diritto processuale penale

Il diritto processuale disciplina le modalità di trattamento delle prove^[Le modalità con cui le prove devono essere assunte (che devono rispettare i diritti fondamentali della persona), e le sanzioni processuali nel caso in cui queste modalità vengano violate.] e dei mezzi di ricerca della prova.^[Chi può ricercare le prove, secondo quali modalità e limiti, le sanzioni nel caso di violazione della disciplina.] Dato che l'introduzione dei reati informatici è un fenomeno estremamente recente, la cultura processuale ha dovuto adattare gli istituti tradizionali, pensati per prove materiali, ai dati informatici, che invece hanno una natura e caratteristiche diverse.

Negli Stati Uniti, la cultura processuale è stata sempre aperta alla discussione dei principi, strumenti e metodologie scientifiche usate per ricostruire e valutare il fatto all'interno del contraddittorio, e questo adattamento non ha incontrato difficoltà. Viceversa, in Italia la cultura processuale preferisce l'uso delle prove precostituite alle prove costituende.^[Ossia, si preferiscono le prove di natura documentale, che si formano al di fuori del processo, rispetto alle prove che si formano all'interno del dibattimento. V @Gammarota2016, pp. 11--12, 22--23]

La preferenza per le prove precostituite pone due rischi. Il legislatore non può prevedere regole e cautele particolari per la loro assunzione, ed eventuali sanzioni per la violazione di queste regole,^[Ad esempio, si consideri la disciplina minuziosa prevista per la ricognizione di persone. Un intero articolo è dedicato agli atti preliminari, si prevede l'esecuzione e la menzione di questi adempimenti nel verbale a pena di nullità, e gli articoli successivi regolano lo svolgimento, e altri tipi di ricognizione (artt. 213--216 c.p.p.). Il legislatore sa che la memoria umana è labile, e quindi istituisce una disciplina articolata per una prova che si fonda interamente sul riconoscere qualcuno o qualcosa, a distanza di tempo.] ed il giudice potrebbe ritenere che non sia necessario l'intervento di un perito o consulenti tecnici per la corretta assunzione e valutazione della prova.^[Ad esempio, si potrebbe argomentare che un documento in formato PDF non sia troppo diverso da un documento cartaceo, e quindi che possa essere acquisito e valutato come qualsiasi altro documento. Tuttavia, questa ricostruzione è eccessivamente semplicistica, perché ignora le problematiche tecniche relative alla corretta copia di un documento informatico, alla presenza di modifiche che non sono immediatamente apparenti, etc.]

La legge di ratifica^[Legge 18 marzo 2008, n. 48, "Ratifica ed esecuzione della Convenzione del Consiglio d'Europa sulla criminalità informatica, fatta a Budapest il 23 novembre 2001, e norme di adeguamento dell'ordinamento interno."] della Convezione di Budapest del 2001^[Convention on Cybercrime (ETS No. 185), v. <https://rm.coe.int/1680081561>.] ha cercato di porre rimedio a questa situazione, introducendo dei principi per il trattamento dei dati informatici all'interno del codice di procedura.

Tuttavia, questo intervento può essere criticato, perché è limitato solo ad alcuni istituti (principalmente i mezzi di ricerca della prova)^[Le modifiche riguardano le ispezioni (art. 244), perquisizioni (art. 247), il sequestro di corrispondenza (art. 254 e 254-bis), la custodia delle cose sequestrate (art. 259), le perquisizioni in caso di flagranza o evasione (art. 352) e gli accertamenti urgenti (art. 354). Il legislatore evidenzia la necessità di conservare i dati originali, impedire la loro modificazione, e copiarli con procedure che garantiscano che la copia dei dati sia identica all'originale. È importante disporre le massime garanzie nella fase iniziale, perché se i dati sono acquisiti incorrettamente, tutte le fasi successive saranno viziate a loro volta, e ancora peggio, potrebbe essere impossibile acquisire i dati di nuovo, perché sono stati modificati. Tuttavia, sarebbe stato opportuno prevedere dei principi anche per gli istituti relativi alle prove, come ad esempio, un divieto di acquisire documenti informatici, se non si dimostra che sono stati acquisiti secondo gli stessi principi previsti per il loro sequestro (art. 254-*bis* c.p.p.).] e non sono previste sanzioni processuali per la violazione di quei principi.^[Pertanto, si corre il rischio che la fase del dibattimento venga contaminata da prove assunte incorrettamente. Il giudice dovrebbe dichiarare quelle prove se non inammissibili (per mancanza di una sanzione espressa), almeno inaffidabili, ma la sua valutazione delle altre prove potrebbe essere comunque falsata dalla presenza delle prove informatiche.]

### Altre branche del diritto

I principi, le tecniche, e le conoscenze dell'informatica forense possono trovare applicazione anche nelle altre branche del diritto, ogni volta che il trattamento dei dati informatici diventa rilevante per il compimento di una qualsiasi operazione che produce effetti giuridici.^[È irragionevole pensare che gli standard stringenti dell'informatica forense debbano trovare applicazione solo all'interno del diritto penale, perché è la branca del diritto che più di tutte va ad incidere sui diritti fondamentali della persona. L'informatica forense prevede quegli standard perché i dati informatici hanno delle caratteristiche intrinseche particolari che li necessitano, e pertanto, devono essere sempre trattati allo stesso modo, indipendentemente dal contesto in cui vengono usati.]

Pertanto, le modalità per il trattamento dei dati informatici^[Ossia, la loro acquisizione, conservazione, duplicazione, valutazione, ecc.] sviluppate all'interno del procedimento penale rilevano anche se questi dati:

- Sono usati per dimostrare la responsabilità di una persona o motivare l'applicazione di sanzioni all'interno di altri tipi di procedimenti;^[Ad esempio, si immagini l'uso di dati informatici come prove in un giudizio civile, amministrativo, tributario, ecc.; oppure nelle procedure di *ADR* (*alternative dispute resolution*, risoluzione alternativa delle controversie) come l'arbitrato; oppure, nei procedimenti disciplinari nei confronti di dipendenti della PA, avvocati, sportivi, ecc.]
- Non vengono usati come prove in un giudizio, ma comunque rilevano ai fini di una decisione che produce effetti giuridici;^[Ad esempio, si pensi all'istruttoria nel procedimento amministrativo, finalizzata all'emanazione di un atto. È importante garantire almeno la corretta acquisizione e conservazione dei dati informatici che saranno usati ai fini della decisione.]
- Rilevano come atti giuridici.^[Ad esempio, nel processo telematico gli atti stessi del processo sono rappresentati come dati informatici, ed è estremamente importante dimostrare l'autenticità mediante l'uso di firme digitali, garantire la loro corretta conservazione, ed essere in grado di rilevare eventuali modificazioni. Lo stesso ragionamento vale anche per qualsiasi atto con valore giuridico che si forma e ha rilevanza all'esterno del processo, specie se quell'atto potrebbe formare in seguito oggetto di controversia (ad esempio, atti della PA, o contratti fra privati). Maggiori sono le cautele utilizzate, e maggiore è l'affidabilità di quell'atto.]

## Problemi dell'informatica forense

L'informatica forense è una disciplina che presenta una serie di caratteristiche particolari, che possono farla apparire instabile o fragile.

Un primo problema è la continua e rapida evoluzione delle tecnologie informatiche, sia a livello di hardware, che di software.^[Nell'ambito delle scienze naturali, i fenomeni naturali non cambiano, cambiano solo le teorie ed i modelli che gli scienziati sviluppano per spiegarli. Viceversa, nell'ambito dell'informatica forense, i supporti, sistemi, programmi e dati informatici sono in continua evoluzione.] Pertanto, i metodi di analisi tendono ad essere sempre innovativi, e nel tempo necessario per svolgere una *peer review* approfondita, potrebbero già essere diventati obsoleti.^[Il problema è aggravato dal fatto che il sistema operativo ed il software vengono spesso aggiornati in maniera automatica all'ultima versione, senza l'intervento dell'utente, per esigenze di sicurezza informatica. Pertanto, anche se i dati che sono stati acquisiti in un certo momento non varieranno nel tempo, la ricerca scientifica potrebbe non avere ancora a disposizione strumenti comprovati e maturi per analizzarli.]

Un altro problema è che l'attività di ricerca non è libera, ma è vincolata da vari tipi di limiti:

- Materiali: i supporti materiali su cui i dati sono memorizzati potrebbero non essere rimovibili^[È il classico caso degli smartphone, o di altri dispositivi creati per uno scopo particolare, come gli apparecchi elettromedicali.] o potrebbero usare interfacce proprietarie;^[In entrambi i casi, l'estrazione dei dati dal dispositivo potrebbe essere impossibile, o limitata.]
- Tecnici: anche laddove sia possibile acquisire tutti i dati da un dispositivo, è possibile che il software usato da quel dispositivo usi misure di protezione tecniche per rendere più difficile la sua analisi;^[Ad esempio, tecniche come la crittografia, *code obfuscation*, ecc., che complicano lo studio del funzionamento del software.]
- Relativi alla documentazione: il funzionamento dei programmi ed il formato dei dati spesso non sono documentati pubblicamente,^[La documentazione potrebbe essere fornita solo a sviluppatori di terze parti, ma solo a discrezione degli sviluppatori originali, e comunque con un vincolo di *NDA* (*non-disclosure agreement*, accordo di riservatezza), in modo che queste informazioni non possano essere condivise con il pubblico. Tuttavia, anche se questa documentazione viene fornita, potrebbe essere incompleta o inadeguata per i fini specifici delle investigazioni di informatica forense, che mirano ad accertare l'integrità (non-manomissione) dei dati, e ricostruire le dinamiche che hanno portato ad un certo assetto dei dati. È molto probabile che le specifiche tecniche dei file e protocolli siano documentati in dettaglio, ma è meno probabile che il funzionamento del sistema operativo e dei programmi (quali file aprono, modificano, creano od eliminano durante il loro funzionamento, come i file vengono modificati, a quali condizioni, in che formato&hellip;) siano oggetto di descrizione.] e pertanto devono essere ricostruiti con un lungo, dispendioso, e potenzialmente inaffidabile processo di tentativi ed errori;
- Legali: in ogni caso, istituti come il diritto d'autore, la disciplina relativa ai brevetti e ai segreti industriali, etc. possono porre dei limiti all'attività di ricerca scientifica.^[Ad esempio, possono limitare la possibilità di creare copie del software oggetto di studio, di rimuovere mezzi di protezione per studiare meglio il software, di re-implementare il funzionamento del software per creare uno strumento di analisi, possono giustificare il rifiuto di fornire informazioni sul funzionamento del software, etc.]

L'ultimo problema è la fragilità dei dati informatici: è difficile prevenire, rilevare o annullare la loro dispersione o modifica, che sia accidentale o intenzionale.

Per quanto riguarda le modifiche accidentali, la conservazione e trasmissione dei dati richiede sempre una modifica della realtà materiale,^[La modifica può anche essere di breve durata, o riguardare un'area limitata, ma deve comunque essere misurabile. Se così non fosse, i dati digitali sarebbero completamente immateriali e immaginari. Ad esempio, le modalità di trasmissione senza fili (Bluetooth, Wi-Fi, ecc.) hanno un raggio utile limitato, al di fuori del quale la trasmissione diventa impossibile, ed i dati che vengono trasmessi smettono di esistere se la trasmissione viene interrotta. Ancora, i dati nella memoria RAM sono memorizzati, non trasmessi, ma si disperdono appena il sistema viene spento.] e pertanto, qualsiasi problema nella realtà materiale si riflette sui dati.

Il deterioramento^[Inteso come il processo naturale, inevitabile ed irreversibile per cui tutta la materia tende progressivamente verso il disordine.] del supporto materiale comporta la graduale perdita di funzionalità del supporto.^[Nell'ipotesi migliore, il sistema rileva la presenza di settori corrotti che sono diventati illeggibili, lo comunica all'utente, ed in alcuni casi, cerca di ripristinare i dati. Ad esempio, se si hanno due dischi configurati in modo da usare lo schema di archiviazione RAID 1, entrambi i dischi contengono una copia identica dei dati. Se un settore è corrotto su un disco, è possibile recuperare i dati dall'altro disco. Nei casi più gravi, il sistema non si accorge che un settore è corrotto, e restituisce un dato errato senza informare l'utente. Nel caso peggiore, l'intero supporto non viene più riconosciuto dal sistema. A quel punto, è necessario utilizzare tecniche particolarmente invasive per cercare di recuperare i dati, che richiedono lo smontaggio irreversibile del supporto materiale, ed in ogni caso, pongono problemi dal punto di vista della loro affidabilità.]

Il malfunzionamento^[Inteso come un fenomeno estremamente raro da un punto di vista statistico, per cui un supporto non deteriorato si comporta in maniera erronea.] può dipendere da cause "naturali"^[Come i *bit flip* (inversione di singoli bit) dovuta a raggi cosmici. V. T. Long, *This Week in Glean: What Flips Your Bit?*, 2022, <https://web.archive.org/web/20220413132337/https://blog.mozilla.org/data/2022/04/13/this-week-in-glean-what-flips-your-bit/>.] o cause "meccaniche".^[Come gli *unrecoverable read errors* (errori di lettura irrimediabili) che sono dovuti al fatto che il supporto materiale è pur sempre un oggetto imperfetto, che può occasionalmente compiere errori. V. T. Pott, I. Thomson, *Flash banishes the spectre of the unrecoverable data error*, 2015, <https://web.archive.org/web/20200707202632/https://www.theregister.com/2015/05/07/flash_banishes_the_spectre_of_the_unrecoverable_data_error/>.]

Per quanto riguarda le modifiche intenzionali, in linea teorica, se è possibile entrare in possesso del supporto, è anche possibile modificare i suoi contenuti.

La distruzione integrale di tutti i dati mediante sovrascrittura è considerata irreversibile.^[V. @Feenberg2013. Tradizionalmente si raccomandava l'uso di numerosi passaggi (v. @Gutmann1996), ma successivamente è stato dimostrato che è sufficiente un singolo passaggio, che imposta tutti i bit a zero (v. @Wolbe2018_ZeroFilledHardDrive).]

La modifica arbitraria di contenuti specifici del disco^[Ad esempio, eliminare solo alcuni file, o modificare i loro contenuti.] è più complessa, e può essere rilevata mediante l'uso di varie tecniche.^[La semplice eliminazione di un file non rimuove immediatamente i suoi contenuti, ma li segna solo come spazio libero. Usando software specializzati (ad esempio, *PhotoRec*), è possibile esaminare le aree del supporto segnate per ricercare file cancellati. Se il file è stato sovrascritto prima di essere eliminato (ad esempio, con GNU *shred*, v. @GNUCoreutilsManual, sez. 11.6), è possibile che una copia dei contenuti del file possa essere trovata altrove. Ad esempio, se il file è un'immagine o un video, il sistema operativo spesso produce una *thumbnail* (anteprima) dei contenuti di quel file. Sovrascrivere il file non elimina automaticamente anche l'anteprima, che è salvata in maniera indipendente rispetto al file. Per quanto riguarda la modifica dei file, è necessario verificare se il sistema operativo o altre applicazioni tengono traccia dell'integrità dei file o delle operazioni compiute mediante *checksum* o *log files*. In questi casi, è possibile confrontare se il file corrisponde o meno a quanto ci si aspetta sulla base di questi valori di riferimento.]

Per cercare di impedire questo tipo di modifiche, si possono usare delle misure di sicurezza, che possono essere ricondotte a due grandi famiglie.

Le misure di sicurezza software^[Ad esempio, il software che normalmente richiede la password per accedere all'account di un utente, o impedisce che l'utente attualmente autenticato possa visualizzare o modificare file di altri utenti, o file gestiti dal sistema operativo.] sono efficaci solo quando il sistema è attivo,^[Se il sistema è spento, non sono in esecuzione. L'unica eccezione è la *encryption-at-rest* (crittografia a riposo), dove i dati rimangono criptati (e quindi illeggibili a chiunque non conosca la chiave per decrittarli) anche quando il sistema è spento.] e possono essere aggirate con relativa facilità.^[Spesso il software presenta degli errori di programmazione che possono essere oggetto di *exploit* (sfruttati) per aggirare le misure di sicurezza.]

Le misure di sicurezza hardware^[Ad esempio, il supporto si rifiuta di funzionare a meno che non venga inserita una password mediante dei pulsanti fisici, un *USB dongle*, etc.] sono sempre attive, e se implementate correttamente, sono pressoché impossibili da aggirare;^[Ad esempio, i dispositivi prodotti dalla Apple negli ultimi anni includono varie misure di sicurezza a livello hardware, che rendono difficile manomettere il sistema operativo, o decrittare i dati dell'utente. V. @Apple2022_PlatformSecurity, p. 7.]

Un'altra caratteristica dei dati informatici è il fatto che le modifiche non lasciano tracce. Nel caso in cui le misure di sicurezza vengono aggirate, ed i dati informatici vengono modificati, è impossibile risalire con certezza al loro stato precedente, e tutte le ricostruzioni sono al più ipotesi.^[Nel mondo materiale, è praticamente impossibile agire senza lasciare una qualche minima traccia, ma nel mondo digitale, i singoli bit sono già l'unità di memoria minima. Ad esempio, sovrascrivere un singolo bit trasforma la sequenza di caratteri "1966" in "1946" (v. @Gammarota2016, p. 62), ed è praticamente impossibile trovare tracce di questo cambiamento. I bit adiacenti sono rimasti inalterati, e il bit che è stato sovrascritto non mantiene traccia del suo valore precedente. Se quella data non occorre altrove, la modifica non può essere rilevata, e anche se occorresse altrove, sorgerebbe il problema di spiegare le incongruenze e capire quale sia la data autentica.]

## Rigore scientifico nell'informatica forense

Date queste premesse, potrebbe sembrare che l'informatica forense sia una disciplina fragile ed instabile, tendenzialmente incapace di fornire elementi utili all'interno di un processo. Tuttavia, è proprio questa fragilità che giustifica (se non impone) l'uso di un approccio scientifico e rigoroso.

Il primo passo è determinare se l'informatica forense possa essere considerata una scienza forense.^[L'aggettivo "forense" nell'espressione "informatica forense" suggerisce la sua affinità con le altre scienze forensi, che possono essere legate sia alle scienze naturali (ad esempio, la medicina legale e la tossicologia forense sono strettamente legate alla biologia, la balistica forense è legata alla fisica), o alle scienze sociali (ad esempio, la criminologia e la psicologia).] L'informatica forense si appoggia all'informatica, che non è né una scienza sociale,^[L'informatica può essere usata dalle scienze sociali per analizzare grandi quantità di dati, ma interessa principalmente come strumento, non come scienza. Si pensi al settore della *data analytics*, che analizza enormi quantità di dati grezzi relativi ad utenti di siti internet per studiare, ed eventualmente manipolare, fenomeni sociali (ad esempio, a quali temi gli utenti sono interessati, e come incentivarli ad acquistare determinati prodotti), e la relativa regolazione da parte del diritto, che cerca di regolare l'utilizzazione dei dati personali resi disponibili dagli utenti su internet, con strumenti come la GDPR.] né una scienza naturale.^[L'oggetto dello studio dell'informatica è l'elaborazione automatica delle informazioni, e "cosa si può fare con l'informazione", e non l'informazione come "fenomeno naturale", e "come l'informazione esiste", che invece è oggetto di studio di altre discipline, come la fisica.]

L'informatica ha una natura puramente teorica, ed è analoga alla matematica. È difficile definirla una "scienza" in senso proprio, ma piuttosto, è un insieme di conoscenze organizzate che risultano utili per altre scienze.^[V. @Bilaniuk1996. In ultima analisi, tutte le scienze naturali sono fondate sulla matematica. Ad esempio, la sociologia si fonda sulla psicologia, che si fonda sulla biologia, che si fonda sulla chimica, che si fonda sulla fisica, che per ultima si fonda direttamente sulla matematica, che può essere definita la scienza più "pura", perché non studia né gli esseri umani, né la natura materiale, ma fenomeni completamente astratti. V. R. Munroe, *Purity*, n.d., <https://xkcd.com/435/>.]

Sia la matematica, sia l'informatica usano concetti astratti,^[Ad esempio, la matematica usa concetti come "numeri", "punti", "rette", e l'informatica usa concetti come "bit" e "byte", gli operatori booleani, le funzioni. In entrambi i casi, le discipline danno solo una definizione assiomatica di questi concetti, e non si preoccupano di studiare come rappresentarli nella realtà materiale.] che vengono combinati fra di loro per mezzo di ragionamenti deduttivi,^[Un teorema è un ragionamento logico che è sempre valido, e prescinde dall'uso di osservazioni empiriche per essere dimostrato. Ad esempio, gli *Elementi* di Euclide, ed il *lambda calculus* di Church sono esempi di sistemi di regole create con il metodo deduttivo. Viceversa, le scienze naturali usano un modello induttivo, e creano un sistema di regole sulla base dell'osservazione di numerosi fenomeni empirici.] e algoritmi.^[Gli algoritmi sono sequenze di istruzioni che non hanno un contenuto definitorio o conoscitivo, ma solamente imperativo. Un algoritmo spiega come manipolare delle informazioni per arrivare ad un certo risultato. Le scienze naturali cercano di definire e spiegare il funzionamento dei fenomeni naturali.]

Mentre è difficile affermare che la matematica e l'informatica siano "scienze", data la loro natura deduttiva, è possibile argomentare che l'informatica forense^[Intesa come l'applicazione dell'informatica per il trattamento dei dati ai fini processuali.] sia una scienza naturale a pieno titolo. 

In primo luogo i supporti materiali su cui i dati sono memorizzati sono soggetti ai fenomeni naturali, e lo studio delle scienze naturali permette di determinare le migliori modalità per il trattamento dei supporti materiali.^[Dato che qualsiasi danno al supporto materiale diventa anche un danno per i dati informatici in esso contenuti, l'informatica forense smette di avere una natura puramente astratta, e viene "contaminata" dalle scienze naturali.]

Ancora, il sistema operativo ed i programmi possono essere considerati un "fenomeno naturale", perché le loro modalità di funzionamento non sono immediatamente evidenti.

Se il software è proprietario, e non si ha accesso al codice sorgente, si possono usare le stesse tecniche usate dagli scienziati che studiano un fenomeno naturale:^[Per un esempio di un'opera che applica il metodo scientifico all'informatica forense, v. @Cinti2011.]

- Si interagisce con il software, e si documentano le operazioni svolte, ed i risultati osservati.^[È importante documentare in maniera dettagliata non solo le modalità d'uso del software, ma anche le modalità con cui è stato installato e configurato, che versione si sta usando, da dove è stato scaricato, ecc.]
- Si formulano delle ipotesi di leggi che descrivono il funzionamento del fenomeno;^[Ad esempio, "data la sequenza di azioni *X*, il programma produce i cambiamenti *Y*". La formulazione delle ipotesi è libera, e non segue schemi formali, ma è possibile formulare nuove ipotesi iterando su quelle già sviluppate. V. @Blachowicz2009, pp. 321--323.]
- Si sottopongono le ipotesi a verificazione mediante esperimenti, e si documentano i risultati;^[La fase di verificazione è particolarmente delicata. Il solo fatto che i risultati osservati confermano l'ipotesi oggetto di esame non è sufficiente a dimostrare che l'ipotesi sia valida, perché serve anche dimostrare che i risultati non siano dovuti a cause alternative (v. @Blachowicz2009, p. 325). È la fallacia logica di affermare il conseguente: "Se *A*, *B*; *B*; pertanto, *A*", ma questo ignora il fatto che *B* potrebbe avere altre cause oltre che *A*. Ad esempio, si potrebbe affermare: "Se nei programmi ci sono bug, si arresteranno in maniera inaspettata. Windows si è arrestato inaspettatamente, pertanto Windows deve avere un bug". Tuttavia, se Windows si arresta anche quando esegue istruzioni estremamente semplici, come impostare un valore a 0, si iniziano a sospettare altre cause per l'arresto inaspettato, tra cui l'instabilità dell'hardware dovuta ad *overclocking* (la sovralimentazione di un processore al fine di aumentare le prestazioni, al costo di sacrificare il suo corretto funzionamento). V. R. Chen, *There's an awful lot of overclocking out there*, 2005, <https://web.archive.org/web/20231003201601/https://devblogs.microsoft.com/oldnewthing/20050412-47/?p=35923>.]
- Le ipotesi e l'esperimento vengono raffinati, in modo da cercare di creare un esperimento controllato, un esperimento dove l'unico elemento che cambia è la variabile che viene studiata;^[Nell'informatica, si parla di *minimum reproducible example* (minimo esempio riproducibile). L'esperimento deve contenere la minima quantità di azioni strettamente necessarie per raggiungere il risultato, deve contenere gli eventuali dati da fornire in input, e si deve verificare che se eseguito più volte, produca sempre gli stessi risultati. V. Vercel.com, *https://web.archive.org/web/20220927020224/https://vercel.com/guides/creating-a-minimal-reproducible-example*, n.d., <https://web.archive.org/web/20220927020224/https://vercel.com/guides/creating-a-minimal-reproducible-example>.]
- L'esperimento viene condiviso con altri ricercatori, in modo da garantire che sia ripetibile,^[Ossia, altre persone possono svolgere le stesse azioni.] ed i risultati siano riproducibili.^[Ossia, svolgere le stesse azioni porta agli stessi risultati.] La riproduzione dei risultati degli esperimenti da parte di altri ricercatori rafforza la validità della prima verificazione;^[Se un certo comportamento non può essere osservato con regolarità, non può formare la base di teorie scientifiche. A questo fine, è estremamente importante che i ricercatori siano il più trasparenti possibile con la loro ricerca, in modo da permettere ed agevolare un controllo diffuso delle loro teorie.]
- Eventualmente, si arriva alla creazione di una serie di massime di esperienza, di "leggi scientifiche" che sono state comprovate empiricamente, e formano una "teoria" sul funzionamento di quel programma.^[È importante indicare che "verificare" una teoria non significa che quella teoria è necessariamente corretta, ma solo che riesce a prevedere in maniera affidabile la realtà. La scienza non arriva mai ad "affermare la verità", ma solo a creare modelli che "approssimano la realtà".]

Se il software è libero, ed è possible prendere visione del codice sorgente, e quindi sapere esattamente quali istruzioni sono eseguite dal programma, rimane comunque un margine di incertezza, perché I software possono contenere *bug* (errori di programmazione).^[Un bug è la situazione che si verifica quando leggendo il codice ci si aspetta il risultato *X*, ma eseguendolo si ottiene il risultato *Y*.]

I bug vengono studiati dai programmatori con tecniche di *debugging*, che sono pienamente ispirate al metodo scientifico.^[Un bug viene rilevato (osservazione), si documentano le azioni che lo causano (documentazione), si formula un ipotesi riguardo a quali istruzioni nel codice possano causare quel bug (formulazione di ipotesi), si apportano le modifiche necessarie al codice per vedere se il bug continua a presentarsi (verifica dell'ipotesi), e si continuano a formulare e verificare altre ipotesi fino a quando il bug viene corretto. È buona pratica documentare, dove possibile e ragionevole, la causa del bug, in modo da evitare una *regression* (situazione dove lo stesso bug che era stato già risolto si ripresenta nel futuro), ed evitare di commettere lo stesso errore in futuro in altre parti del codice.] Mentre i programmatori sono interessati a eliminare il bug, perché è un difetto del programma, l'informatica forense è interessata a comprendere il suo impatto sui dati.^[Dal punto di vista dell'informatica forense, un *bug* non è un difetto del programma oggetto di analisi, ma parte integrante del suo funzionamento.]

Un altro elemento da considerare è l'infinita e perfetta riproducibilità dei dati informatici oggetto di analisi. A differenza dei fenomeni naturali, o delle prove materiali, è possibile duplicarli un numero infinito di volte, senza *generational loss* (perdita di qualità fra copie successive),^[Ad esempio, si pensi a come le fotocopie di fotocopie hanno una qualità minore rispetto ad una fotocopia dell'originale. I dati informatici sono soltanto delle sequenze di valori binari, ed è estremamente semplice creare delle copie, e confrontarle. Se le sequenze di bit sono identiche, i dati informatici sono indistinguibili ed equivalenti, e non è possibile distinguere fra l'originale e la copia.] ed è sempre possibile verificare l'integrità della copia rispetto all'originale^[L'integrità della copia va verificata subito dopo la sua creazione, e periodicamente nel corso del tempo.] calcolando l'*hash* crittografico dei dati.^[In inglese, *to hash* significa "sminuzzare". Un algoritmo di hash "sminuzza" un file, nel senso che il file viene diviso letto come una serie di *blocks* ("blocchi", tranche), che vengono progressivamente ricombinati fra di loro per generare un *digest* (riassunto) dei dati originali, che ha una lunghezza fissa e breve (128 bit per MD5, 160 bit per SHA-1). La prima proprietà degli hash è che gli stessi dati in entrata producono sempre lo stesso hash in uscita. Si può verificare che due sequenze di bit sono identiche calcolando e confrontando il loro hash. La seconda proprietà degli hash è che cambiare anche un singolo bit nei dati in entrata cambierà (in media) la metà dei bit in uscita. Pertanto, anche la minima differenza fra due sequenze di bit produrrà hash completamente diversi. È una buona pratica usare almeno due hash, in modo da avere più valori di riferimento per verificare l'integrità dei dati.] 

Inoltre, dato che i dati informatici devono essere analizzati con programmi informatici, che a loro volta sono composti di dati informatici, anche gli strumenti di analisi sono infinitamente e perfettamente riproducibili. In linea teorica, è sempre possibile ripetere le operazioni di analisi, ottenendo gli stessi risultati.^[Nella pratica esistono alcune limitazioni. Ad esempio, l'uso degli strumenti di analisi potrebbe essere collegato ad una licenza, e quindi anche se si crea una copia del programma, solo un utente potrebbe utilizzarla. Ancora, mentre è sempre possibile copiare i programmi, potrebbe non essere possibile eseguirli su sistemi operativi o hardware più recente, a causa di incompatibilità. Al di fuori di questi casi-limite, nel caso in cui ripetere la stessa analisi (con gli stessi dati, gli stessi strumenti, lo stesso sistema, la stessa configurazione, ecc.) produca risultati diversi, sarà compito dei tecnici spiegare le differenze, e compito del giudice decidere come valutare i risultati.]

## Prova informatica e perizia

Spesso si parla di "prova scientifica" e "prova informatica", ma sono espressioni improprie. Sarebbe più corretto parlare di "prova fondata su teorie scientifiche", e "prova che ha ad oggetto dati informatici".

La perizia è il mezzo di prova ideale per l'introduzione di conoscenze scientifiche all'interno del processo, e dato che l'informatica forense può essere considerata una scienza che studia il trattamento dei dati informatici, si può affermare che la prova informatica tende a coincidere con la perizia. Secondo il codice di procedura penale:^[Art. 220 co. 1 c.p.p.]

> La perizia è ammessa quando occorre svolgere indagini o acquisire dati o valutazioni che richiedono specifiche competenze tecniche, scientifiche o artistiche.

È preferibile interpretare la disposizione in maniera estensiva, in modo da poter usare la perizia nel maggior numero di casi possibili.

Il trattamento dei dati informatici può essere sicuramente considerata una situazione che richiede "competenze tecniche" e "scientifiche".^[Nei capitoli precedenti si è menzionata la loro fragilità, e la natura scientifica dell'informatica forense. Nei capitoli successivi le esigenze dell'informatica forense, ed in particolare del software utilizzato per il trattamento dei dati, saranno oggetto di discussione più approfondita.]

L'espressione "è ammessa" va interpretata come "deve essere ammessa", ed il giudice non può decidere discrezionalmente se ammetterla o meno.^[Gli argomenti a favore di questa interpretazione sono il fatto che la perizia possa essere richiesta anche d'ufficio (art. 224 co. 1 c.p.p.), ed l'obbligo di motivazione delle decisioni del giudice (art. 116 co. 6 Cost., art. 546 co. 1 lett. *e* c.p.p.). Se i dati informatici sono rilevanti ai fini della decisione, ma il giudice non è in grado di spiegare in maniera adeguata come sono stati acquisiti e analizzati, la motivazione deve essere ritenuta insufficiente.]

È preferibile evitare di acquisire i dati informatici come se fossero documenti (art. 234 c.p.p.), perché sarebbero inseriti nel fascicolo del dibattimento (art. 515 c.p.p.), ed il giudice ne prenderebbe direttamente cognizione ai fini della decisione (art. 526 co. 1 c.p.p.).^[In questo caso, esiste il rischio che il giudice valuti i dati così come si presentano visivamente, e non sia in grado di valutare se il documento sia stato acquisito correttamente, se sia stato manipolato, ecc. Questo tipo di ignoranza è scusabile, perché queste conoscenze vanno oltre la conoscenza della persona media, ma è proprio per questo motivo che il giudice è tenuto a richiedere la perizia. Come regola generale, è preferibile partire sempre dal presupposto che la perizia serva, ed escludere il suo utilizzo solo in casi marginali. Ad esempio, il dato informatico viene acquisito come documento, ma viene usato solo *ad abundantiam* per corroborare una ricostruzione dei fatti che è già largamente supportata da prove più affidabili.]

È anche preferibile di considerare i dati informatici come una prova atipica (art. 189 c.p.p.), perché questo tipo di prova è una norma di chiusura del sistema^[Deve essere usata in casi estremi, solo quando le modalità che si intendono usare non sono assolutamente riconducibili ad una prova tipica e già disciplinata dal legislatore. Ad esempio, i dati prodotti dall'operazione di controllo satellitare mediante GPS sono considerati una prova atipica (v. @Renzetti2015, p. 404), perché l'attività di pedinamento in generale è considerata un'attività di indagine atipica (v. @Conso2020, p. 449).] e può essere utilizzata per le prove scientifiche "nuove" e "controverse",^[In questo caso, le parti discutono se la prova scientifica sia effettivamente idonea ad accertare i fatti, in modo da evitare alla radice l'ammissione di *junk science* (pseudoscienza) nel processo (v. @Renzetti2015, pp. 406--408).] ma è difficile ritenere che l'informatica forense possa rientrare in quelle categorie.^[Per quanto l'oggetto della disciplina possa essere in continua evoluzione, è necessario tenere a mente che l'attività di ricerca dell'informatica forense non è nuova o controversa, ma può seguire il modello delle scienze naturali.] Un ulteriore problema della prova atipica è che non sono previste cautele per la corretta acquisizione della prova, garanzie per la tutela dei diritti fondamentali,^[L'unico limite è l'inammissibilità di prove atipiche che incidono su libertà fondamentali costituzionalmente garantite (v. @Conso2020, p. 449).] o sanzioni processuali.^[Viceversa, esistono già altri istituiti che offrono garanzie maggiori per la persona e per i dati, ed è molto più opportuno usare quelli.]

L'espressione "acquisire dati" può essere interpretata nel senso che la perizia possa essere usata anche per acquisire dati informatici, e non solo per valutarli. Pertanto, è preferibile evitare di usare istituti come:

- L'ispezione (art. 244 co. 2 c.p.p.) o perquisizione (art. 247 co. 1-*bis* c.p.p.) di un sistema informatico;^[L'ispezione serve ad "accertare le tracce e gli altri effetti materiali del reato" (art. 244 co. 1 c.p.p.), mentre la perquisizione serve a cercare il "corpo del reato o cose pertinenti al reato" (art. 247 co. 1 c.p.p.). In entrambi i casi, si devono usare "misure tecniche dirette ad assicurare la conservazione dei dati originali e ad impedirne l'alterazione", ed il modo migliore per farlo è acquisire una copia dei dati contenuti nel dispositivo. Tuttavia, dato che la copia di dati informatici può essere considerato un sequestro, perché riguarda l'acquisizione del "corpo del reato", definito come "le cose sulle quali o mediante le quali il reato è stato commesso" (art. 253 c.p.p.), i due istituti tendono a sovrapporsi. Se in entrambi i casi si arriva comunque alla copia dei dati, è meglio eseguirla fin dall'inizio mediante l'intervento di un perito, e svolgere tutte le operazioni successive sulla base di quella copia, invece di procedere a più acquisizioni nel tempo.]
- Gli accertamenti tecnici irripetibili, perché i dati informatici possono essere "soggett[i] a modificazione" (art. 360 c.p.p.) o perché l'accertamento "determina modificazioni delle cose" (art. 127 disp. att. c.p.p.).^[In linea generale, sarebbe sempre preferibile usare la perizia, perché è la modalità più garantita. Tuttavia, laddove questo sia assolutamente impossibile, ed esiste un rischio concreto che i dati siano alterati o dispersi prima che si possa svolgere la perizia all'interno di un incidente probatorio, è possibile acquisirli mediante accertamento tecnico irripetibile. È prevista un'importante sanzione processuale: se in seguito si dimostra che era possibile attendere l'incidente probatorio, e che quindi l'accertamento è stato fatto con modalità irripetibili senza reale necessità, i risultati dell'accertamento sono inutilizzabili (art. 360 co. 4 e 5 c.p.c).]

La "valutazione" dei dati può essere svolta dal solo perito, dai soli consulenti tecnici delle parti^[Le parti possono nominare un proprio consulente tecnico anche se non viene disposta la perizia. In questo caso, i consulenti potranno intervenire alle ispezioni (non si menziona la possibilità di partecipare alle perquisizioni, ma è possibile un'applicazione analogica della norma, dato che andrebbe a favore dell'indagato o imputato), potranno esaminare le cose che sono state oggetto di ispezione o perquisizione, e potranno presentare il loro parere anche con memorie (art. 233 co. 1--1-*ter* c.p.p.).] o, nel caso ideale, dal perito e dai consulenti.^[In questo caso, i consulenti potranno assistere al conferimento dell'incarico e partecipare alle operazioni peritali, possono presentare richieste, osservazioni e richieste (che devono essere verbalizzate), e se vengono nominati dopo lo svolgimento della perizia, possono esaminare l'oggetto della perizia e la relazione del perito (art. 230 c.p.p.). In particolare, se partecipano al conferimento dell'incarico, il giudice formula i quesiti al perito dopo aver sentito anche i consulenti tecnici (art. 226 c.p.p.).]

Il perito è imparziale, ed i suoi compiti sono di valutare l'attendibilità dei dati,^[Deve verificare se le modalità di acquisizione hanno acquisito tutti i dati o solo parte di essi, se l'originale è stato modificato nel processo di acquisizione, e se la copia è conforme all'originale; successivamente, deve verificare la presenza di irregolarità nei dati, che potrebbero indicare che i dati siano stati manipolati per ostacolare o sviare le indagini, e indicare le possibili cause di queste irregolarità.] e rispondere ai requisiti formulati dal giudice^[In particolare, deve indicare gli strumenti utilizzati, le procedure seguite, il significato delle operazioni, e l'attendibilità dei risultati.] nel modo più completo ed oggettivo possibile.^[In particolare, deve indicare tutti i possibili decorsi causali che possono spiegare l'assetto dei dati informatici, sia che siano a favore, sia che siano a sfavore della parte.]

Viceversa, i consulenti tecnici devono valutare gli stessi elementi a disposizione del perito, ma devono favorire la parte assistita. Se le conclusioni del perito sono favorevoli alla parte, i consulenti tecnici cercheranno altri argomenti a supporto.^[Ad esempio, compieranno le stesse analisi con strumenti diversi per dimostrare che si arriva agli stessi risultati, o dimostreranno l'assenza di decorsi causali alternativi che avrebbero potuto portare allo stesso risultato.] Se le conclusioni sono sfavorevoli, i consulenti tecnici dovranno cercare di screditare l'analisi del perito.^[Ad esempio, i dati sono stati acquisiti usando tecniche inadeguate e quindi l'analisi è viziata *ab origine*; i risultati sono inaffidabili perché il perito ha usato modalità di analisi originali, nuove e non sufficientemente condivise dalla comunità scientifica, inadeguate al caso concreto, che non rispettano i principi fondamentali dell'informatica forense, ecc.; è possibile ottenere un risultato diverso e più affidabile usando metodi di analisi, strumenti o procedure diverse; esistono ulteriori fattori che il perito non ha considerato, o a cui non ha dato sufficiente peso, che possono spiegare lo stato dei dati informatici. In generale, è sufficiente che il consulente tecnico del difensore generi un "ragionevole dubbio" riguardo la prova del fatto per evitare una sentenza di condanna (art. 533 co. 1 c.p.p.), e non è necessario provare un fatto nuovo e diverso.]

In particolare, l'attività del consulente tecnico del difensore deve essere necessariamente favorevole all'assistito,^[Se causasse un danno con dolo, integrerebbe il reato di consulenza infedele (art. 380 c.p.) (v. @Canestrari2016, p. 273).] ma non può spingersi fino alla commissione di un reato.^[Ad esempio, le attività materiali che ostacolano le indagini (come distruggere o manipolare le prove) integrerebbero il reato di favoreggiamento personale (art. 378 c.p.) (v. @Canestrari2016, p. 252).]

Il perito, e a maggior ragione i consulenti tecnici, possono anche arrivare a "conclusioni divergenti rispetto all'opinione comune corrente" [@Canestrari2016, p. 265] purché motivino adeguatamente il loro operato e le loro conclusioni durante il contraddittorio.^[Si potrebbe affermare che la funzione del perito e dei consulenti è di garantire la più piena attuazione del diritto di difesa, ed in particolare, dell'art. 111 co. 4 Cost., secondo cui nel processo penale la prova si forma in contraddittorio. Per quanto riguarda le prove scientifiche (in questo caso, la prova che ha per oggetto dati informatici) è importante garantire che la prova si formi all'interno di un contraddittorio tecnico. Nel caso ideale, entrambe le parti si doteranno di consulenti prima della perizia, e il perito sarà il primo soggetto che andrà ad interagire con i dati.]

Il giudice è *peritus peritorum* (perito dei periti), e quindi è libero di valutare le contribuzioni del perito e dei consulenti tecnici. È importante che il giudice eviti due estremi, uno dove non richiede la prova scientifica anche quando sarebbe opportuno, e uno dove rimette la decisione interamente agli esperti.^[Nel primo caso, il giudice può decidere discrezionalmente se serva l'intervento di un perito, o se siano sufficienti le conoscenze della persona media. Tuttavia, come discusso, è generalmente preferibile l'intervento di un perito quando si usano dati informatici. Il secondo caso è particolarmente insidioso se nessuna delle parti, o solo una di loro (presumibilmente il PM, dato che la parte pubblica ha risorse maggiori) ha nominato un consulente tecnico. V. @Renzetti2015, pp. 405--406.]

Il giudice è tenuto a valutare tutti i contributi in maniera libera e critica, senza creare gerarchie fra i tecnici^[Ad esempio, non deve preferire le conclusioni del perito rispetto a quelle dei consulenti tecnici, e non deve preferire il consulente del PM rispetto al consulente della difesa, argomentando che sono "più oggettivi", altrimenti si annichilisce il senso del modello accusatorio, e si ritorna al modello inquisitorio.] e fra i tipi di prova.^[Anche qui il giudice deve evitare due estremi, uno dove la prova informatica prevale sulle altre prove solo perché è una prova scientifica (v. @Renzetti2015, p. 412), e uno dove la prova informatica non viene accolta, solo perché è stato necessario usare una tecnica o strumento di analisi originale, che non è stato oggetto di larga discussione (v. @Marinucci2020, p. 246). Il secondo caso si può verificare perché l'informatica è una materia complessa ed in continua evoluzione, ed nei settori più in avanguardia è possibile che non esistano ancora delle prassi affermate.]

In generale, è importante che il giudice valuti la ragionevolezza intrinseca dell'attività svolta, e la sua coerenza con i principi fondamentali della materia, specie se è stato necessario usare tecniche di analisi complesse o innovative.^[Ad esempio, un conto è la ricerca di file per *hash*, che è concettualmente semplice da spiegare (tutti i file all'interno di un supporto vengono confrontati con una lista di file già conosciuti), e produce risultati certi (o il file rientra in quella lista, o non vi rientra; v. @Ferrazzano2014, p. 153), un conto sono le tecniche di analisi per verificare se un'immagine è stata manipolata, che sono concettualmente complesse, e c'è un margine di valutazione discrezionale (v. @Battiato2014, pp. 16--20 e @Ferrazzano2014, pp. 152--153).]
