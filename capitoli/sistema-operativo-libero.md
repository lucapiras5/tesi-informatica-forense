# Software libero per l'informatica forense

## Uso del software libero nella pratica

I vantaggi del software libero descritti fino a questo momento non sono destinati a rimanere lettera morta, perché esistono già programmi che possono essere utilizzati nell'ambito delle attività dell'informatica forense.
Questo capitolo darà un resoconto non esaustivo^[Cercare di individuare tutto il software esistente per ciascuna branca dell'informatica forense andrebbe fuori dall'ambito della trattazione. In ogni caso, il software è in continua evoluzione, e le considerazioni svolte in questo momento potrebbero non valere nel futuro. Pertanto, ci si limiterà a svolgere considerazioni generiche.] del software libero esistente, inclusi i sistemi operativi liberi.

Si potrebbe dire che l'informatica forense è una disciplina che studia e gestisce una serie di *black boxes*:^[Nel gergo dell'informatica, una *black box* (scatola nera) è uno strumento di cui si può osservare il comportamento esterno, ma non si conosce l'esatto meccanismo di funzionamento interno. Non si sta facendo riferimento alle "scatole nere" che vengono recuperate a seguito di incidenti di aeromobili o imbarcazioni (che comunque possono essere di interesse per l'informatica forense, se contengono dati digitali).] l'hardware e software oggetto di analisi, e l'hardware e software con cui viene condotta l'analisi, le reti e protocolli con cui le macchine comunicano fra di loro, e così via.

Allo stesso tempo, si è dimostrato come l'informatica forense deve soddisfare le esigenze del contraddittorio nel processo, e quindi si deve essere in grado di spiegare nella maniera più completa e dettagliata possibile come si è giunti ad una certa conclusione. Per questo motivo, si è sostenuta l'utilità del software libero per le operazioni di analisi.

## Sistema operativo libero

Il sistema operativo è il software^[Meglio, "collezione di software", dato che i sistemi operativi moderni sono complessi, e composti da numerosi programmi. Ad esempio, il progetto "Linux From Scratch" offre una guida su come creare un sistema Linux partendo da zero, e compilando tutto il software necessario usando il codice sorgente. V. @LinuxFromScratch] più "fondamentale". Come qualsiasi altro programma, deve essere installato ed eseguito,^[Spesso il sistema operativo è già installato sui computer, e al primo avvio deve soltanto essere configurato per la prima volta. In ogni caso, il sistema operativo è il primo programma che viene eseguito quando il computer viene avviato.] ma la sua funzione è di fornire tutti gli elementi necessari per il funzionamento di altri programmi.^[Ad esempio, il sistema operativo rileva e gestisce tutti i componenti hardware connessi al computer (inclusi i supporti di memoria), gestisce la memoria del computer e l'esecuzione dei vari programmi, ecc.]

Ancora, così come esiste software libero, esistono anche sistemi operativi (quasi) interamente liberi.^[In alcuni casi, è necessario includere software non-libero per far funzionare alcuni componenti hardware, come la connessione Wi-Fi, o la scheda video. Ad esempio, il programma per installare la distribuzione GNU/Linux Debian tradizionalmente non includeva questo tipo di software, perché per motivi ideologici, voleva rimanere un sistema composto interamente da software libero. L'installazione di questo software doveva essere fatta manualmente, in modo che l'utente sia pienamente consapevole che il sistema contiene componenti non-liberi. Tuttavia, seguito di una discussione nel progetto il programma per l'installazione è stato modificato, ed il programma per l'installazione di Debian 12 adesso include anche i componenti non-liberi. V. Autori di Debian Wiki, *Firmware*, 2023, <https://web.archive.org/web/20230720195706/https://wiki.debian.org/Firmware>.]
Un sistema operativo libero^[Fatta salva l'eccezione dei componenti non-liberi, il cui impatto sul funzionamento del sistema è limitato (sono necessari per usare alcuni componenti hardware, ma non pregiudicano il corretto funzionamento del software).]
presenta tutti i vantaggi tipici del software libero. In particolare, è possibile studiare il funzionamento del sistema,^[Dato che si ha accesso al codice sorgente è possibile verificare come il sistema operativo è stato progettato, e valutare la presenza di elementi che possono influire in positivo o negativo sull'affidabilità delle analisi. Dal punto di vista processuale il margine di discussione all'interno del contraddittorio è molto più ampio rispetto al software proprietario. Si riduce così il numero di *black boxes* all'interno del procedimento, perché almeno gli strumenti di analisi sono liberamente esaminabili.]
ed è possibile creare e distribuire copie del sistema.^[È possibile creare una copia dell'intero ambiente di analisi (inteso come sistema operativo e programmi installati) che è stato usato da una parte processuale, offrirlo alla controparte, e conservarlo nel caso in cui sia necessario ripetere le analisi in un momento successivo.]

I sistemi operativi liberi con la maggiore utilizzazione sono le distribuzioni GNU/Linux.^["GNU" è il nome del sistema operativo (il software di base necessario per il funzionamento del sistema, come un programma per eseguire comandi, editor di testo, compilatori, programmi per visualizzare i manuali, ecc.), "Linux" è il nome del *kernel* (il componente del sistema operativo che gestisce l'hardware, come supporti di memoria, schede audio, video e di rete, la RAM, tastiera, mouse, altre periferiche, ecc.). Spesso si usa solo il termine "Linux" per riferirsi in maniera generica alle distribuzioni Linux, ma è improprio. Non esiste "un" sistema operativo chiamato Linux, e "Linux" di per sé non è un sistema operativo, ma uno dei componenti necessari per un sistema operativo. Per dettagli, v. @Stallman-Linux-and-gnu] Generalmente, ogni distribuzione offre un proprio *package manager* (gestore di pacchetti).^[Ad esempio, Debian e Ubuntu usano APT, Fedora usa DNF, Arch Linux usa Pacman, ecc.]
I pacchetti contengono di solito contengono software,^[Di solito come codice macchina, ma è possibile scaricare pacchetti che contengono solo codice sorgente. I pacchetti includono anche i file di configurazione, la documentazione del software, ecc.]
ma possono contenere anche soltanto dati.^[I pacchetti possono contenere risorse aggiuntive per il software. Ad esempio, font, dizionari aggiuntivi per un correttore ortografico, ecc.]
I pacchetti sono generalmente preparati dagli stessi sviluppatori della distribuzione,^[Alcune distribuzioni offrono soltanto ed esclusivamente software libero (per una lista, v. <https://www.gnu.org/distros/free-distros.en.html>), mentre altre permettono di installare anche software proprietario, se l'utente lo desidera.]
ma è possibile per sviluppatori terzi creare i propri pacchetti.^[Ad esempio, il software proprietario viene spesso reso disponibile per Linux come un pacchetto in formato DEB e/o RPM, che possono essere installati rispettivamente su Ubuntu e Fedora con APT e DNF.]
Distribuzioni diverse usano strategie diverse, ciascuna con i propri vantaggi e svantaggi:

- Le distribuzioni *fixed-point* sono stabili e ben testate,^[Dato che i rilasci sono infrequenti, è possibile garantire che il software contenga meno bug possibili, e fra i rilasci, si può contare sul fatto che installare il software è un'azione riproducibile, perché non ci sono cambiamenti.] ma contengono software datato;^[Distribuzioni che aggiornano i pacchetti in maniera "sincrona": aggiornare la distribuzione permette anche di aggiornare i pacchetti, ma fino al rilascio della nuova versione della distribuzione (che potrebbe avvenire dopo mesi o anni), i pacchetti ricevono solo aggiornamenti relativi per la sicurezza e bug particolarmente gravi.]
- Le distribuzioni *rolling*^[Distribuzioni che aggiornano i pacchetti in maniera "asincrona": ogni pacchetto può essere aggiornato appena viene rilasciata una nuova versione.] offrono il software più recente, al costo di una minore stabilità e riproducibilità;^[Data la frequenza degli aggiornamenti, non è possibile verificare il corretto funzionamento di ogni pacchetto, e installare o aggiornare il sistema in momenti diversi produce risultati diversi, perché non è possibile prevedere in anticipo quali pacchetti saranno installati.]
- Nix è un *package manager* che è in grado di installare più versioni dello stesso programma senza che entrino in conflitto [La descrizione di Nix è oggetto di una tesi di dottorato, v. @Dolstra2006]. NixOS è una distribuzione Linux che usa Nix come il suo *package manager* [@Dolstra2008, 1].

Con tutti i *package manager* si pongono due problemi: l'affidabilità di dati scaricati da internet^[Per ragioni di efficienza, i pacchetti vengono offerti da più *mirrors* (lett. "specchi"), ossia server che offrono una copia dei contenuti già disponibili su un altro server. Tuttavia, ogni *mirror* può modificare i dati, dopo che ha ottenuto una copia. Ancora, mentre i dati sono in transito, è possibile che possano essere alterati, ad esempio, con tecniche di *deep packet inspection*.]
(risolto con tecniche come l'uso di firme digitali)^[Chi prepara il pacchetto vi applica anche la sua firma digitale prima di distribuirlo, per garantire la sua integrità ed autenticità. Successivamente, il gestore di pacchetti verifica che la firma digitale sia valida, e in presenza di errori non installa i pacchetti.]
e l'affidabilità del software compilato da altri^[In molti casi gli sviluppatori della distribuzione devono modificare il codice sorgente dei programmi per adattarlo alle peculiarità della distribuzione. È fondamentale che queste modifiche siano messe a disposizione del pubblico. Tuttavia, in generale, gli sviluppatori potrebbero introdurre qualsiasi modifica, e sarebbe difficile rilevarle da parte degli utilizzatori della distribuzione.]
(risolto con tecniche di *reproducible build*).

Nel tempo, data la flessibilità offerta dalle distribuzioni GNU/Linux, sono state create delle distribuzioni specializzate per l'informatica forense, che raccolgono software libero, tra cui CAINE,^[V. <https://web.archive.org/web/20240119162336/https://www.caine-live.net/>.]
DEFT,^[Non più in sviluppo. Per un archivio della pagina principale del progetto, v. <https://web.archive.org/web/20190101021304/http://www.deftlinux.net/>.]
SIFT Workstation,^[V. <https://web.archive.org/web/20240111183952/https://www.sans.org/tools/sift-workstation/>.]
Kali Linux,^[V. <https://web.archive.org/web/20240305095732/https://www.kali.org/>.]
BackBox Linux,^[V. <https://web.archive.org/web/20240328124301/https://linux.backbox.org/>.] ed altre.
Le distribuzioni specializzate hanno varie caratteristiche in comune:

- Possono essere avviate in modalità *live*,^[Ossia, il sistema operativo viene copiato nella RAM, senza essere installato sul computer in maniera fissa. Questo permette di usare la distribuzione direttamente sul sistema oggetto di acquisizione (ad esempio, se non è possibile rimuovere i supporti contenuti al suo interno), e garantisce la massima riproducibilità dell'ambiente di analisi, e ripetibilità dell'analisi (perché qualsiasi modifica fatta al sistema viene persa dopo che il computer viene riavviato).] oltre che essere installate su un computer [@Zanero2010, 75];
- Prendono ogni precauzione per evitare operazioni in scrittura sui dispositivi che vengono collegati [@Zanero2010, 73];
- Includono del software pre-installato, in modo da garantire la piena riproducibilità dell'ambiente di analisi, e quindi la ripetibilità delle analisi [@Zanero2010, 76--78];
- Offrono delle interfacce grafiche e strumenti software *ad-hoc* per velocizzare le operazioni tipiche e la generazione del report finale [@Zanero2010, 74--76, 78--79].

## Software libero per acquisire i dati

Il prerequisito per analizzare i dati è la loro corretta acquisizione. L'acquisizione è generalmente un atto irripetibile^[Esiste il rischio che il supporto materiale subisca modifiche durante l'acquisizione, ed il rischio di irripetibilità sopravvenuta, perché i dati si danneggiano o vengono cancellati.] e pertanto è assolutamente necessario garantire la massima trasparenza e affidabilità dell'operazione usando software libero.^[L'accesso al codice sorgente e la possibilità di distribuire liberamente copie garantiscono la trasparenza, e permettono di valutare in maniera consapevole se il software sia affidabile o meno. Viceversa, nel caso di software proprietario ci si deve affidare ciecamente al prodotto che viene fornito, dato che non è possibile sapere in maniera altrettanto trasparente come è stato sviluppato.]

Se i dati risiedono su un supporto materiale che può essere collegato ad un computer^[Ad esempio, un *hard disk* interno o esterno, memorie flash USB o SD, supporti ottici, ecc.] è possibile usare *dd* o *ddrescue*.

*ddrescue* è un comando specializzato per copiare dati da supporti che possono presentare errori di lettura. Usa un algoritmo creato *ad hoc* per cercare di copiare quanti più dati possibile, causando meno danni possibile al supporto [V. sez. 4, "Algorithm" in @GNUddrescue]. 
Inoltre, produce anche un file di log chiamato *mapfile*, che permette di interrompere e riprendere l'operazione di acquisizione, e contiene informazioni diagnostiche dettagliate sullo stato di ogni settore letto dal disco [V. sez. 8, "Mapfile structure", in @GNUddrescue].

Se non è possibile usare *ddrescue*, si può usare *GNU dd* [V. sez. 11.2, "dd: Convert and copy a file" in @GNUCoreutilsManual]. Il vantaggio principale di *dd* è la sua ubiquità sui sistemi GNU/Linux, dato che è un comando standard.^[Fa parte delle *GNU coreutils*, e la sua presenza è richiesta dallo standard *Linux Standard Base*.] Lo svantaggio principale è la sua semplicità: *dd* è un comando generico, e non offre meccanismi sofisticati di gestione degli errori,^[Di default, *dd* si arresta dopo il primo errore di lettura. È possibile usare le opzioni *conv=noerror,sync* affinché *dd* continui a seguito di errori, e riempia le parti che non è stato possibile leggere con zeri.] o informazioni diagnostiche dettagliate.^[*dd* non produce un *mapfile*, e quindi offre molte meno informazioni rispetto a *ddrescue*.]

Se i dati sono su *embedded devices*^[Intesi come dispositivi per cui non è possibile estrarre il supporto di memoria che contiene i dati. Ad esempio, gli *smartphones*, apparecchiature mediche, autoveicoli, ecc.] è necessario controllare le opzioni disponibili, caso per caso. In generale, si possono seguire due strade.

Potrebbe essere possibile svolgere l'acquisizione usando lo stesso dispositivo, se (congiuntamente) quest'ultimo usa un sistema operativo basato su GNU/Linux, è possibile connettersi da remoto a quel dispositivo, è possibile eseguire comandi sul dispositivo ed è possibile trasmettere dati all'esterno del dispositivo.^[Ad esempio, se si può accedere al dispositivo mediante *ssh*, si può usare *md5sum* e *sha1sum* per calcolare l'hash dei file, usare *tar* per creare un archivio con i file da estrarre, *scp* per copiarlo all'esterno. Naturalmente, nella pratica è necessario verificare la presenza di comandi utili per l'operazione di acquisizione.]

In alternativa, nel caso in cui il produttore del dispositivo offre uno strumento *ad hoc* per l'estrazione di dati o creazione di backup, è possibile eseguirlo all'interno di una macchina virtuale creata con software libero.^[Ad esempio, con *VirtualBox* o *QEMU*. È preferibile usare una macchina virtuale in modo da tenere traccia dell'ambiente che è stato usato per l'acquisizione dei dati. Il programma per l'estrazione potrebbe essere anche proprietario, ma non è un problema, perché si può presupporre che uno strumento per la creazione di backup creato dal produttore stesso del dispositivo abbia tutto l'interesse a copiare i dati nella maniera più completa ed affidabile possibile. Esistono anche strumenti per la *mobile forensics* di terze parti in grado di acquisire i dati, ma si pone il problema della loro affidabilità. Se lo strumento è in grado di leggere tutti i dati presenti sul dispositivo, ma deve forzare le misure di sicurezza esistenti per farlo, e non può spiegare in dettaglio come le ha forzate (per ragioni di segreto industriale, perché altrimenti il produttore del dispositivo rilascerebbe un aggiornamento di sicurezza, ecc.), è difficile potersi fidare a pieno della genuinità del risultato.]

Purtroppo, entrambe le modalità presentano tre svantaggi, difficilmente superabili: la dipendenza da strumenti proprietari,^[In particolare, non si ha accesso al codice sorgente del sistema operativo del dispositivo oggetto di acquisizione, o dello strumento con cui si crea il backup del dispositivo.] la quantità di dati che è possibile estrarre,^[È molto probabile che esistano meccanismi di sicurezza che impediscono l'accesso a tutti i file.] e la loro irripetibilità intrinseca.^[Le operazioni di acquisizione vengono svolte mentre il dispositivo è acceso, e l'esecuzione dei comandi o del backup modifica lo stato del dispositivo.] 

Per la *network forensics*, Wireshark^[V. <https://web.archive.org/web/20240101043715/https://www.wireshark.org/>.] è un software maturo, in sviluppo da più di 20 anni, e permette di acquisire ed analizzare tutto il traffico di rete. In particolare, con alcuni accorgimenti, può essere usato per eseguire l'acquisizione forense di pagine web.^[In primo luogo, è necessario impostare Wireshark in modo che possa catturare il traffico generato dal *browser* (v. sez. "Using the (Pre)-Master-Secret" in <https://web.archive.org/web/20230724183942/https://wiki.wireshark.org/TLS>). Dopo che Wireshark ha iniziato ad acquisire i pacchetti, ma prima e dopo che le pagine da acquisire sono state visitate, è utile visitare il sito internet di una testata giornalistica, come modo per provare che la cattura è avvenuta in un determinato momento. Ancora, è utile registrare lo schermo durante lo svolgimento delle operazioni, ed è utile eseguirle all'interno di una macchina virtuale, in modo da lasciare quante più tracce possibili dello svolgimento dell'operazione.]

Esistono anche programmi che, pur non essendo stati sviluppati specificamente per l'informatica forense, permettono di acquisire quante più informazioni possibili da servizi proprietari disponibili su internet.^[In molti casi, è possibile acquisire questi contenuti usando un semplice web browser. Tuttavia, per acquisire i contenuti in blocco, è preferibile usare uno strumento specifico. Nell'usare questi strumenti, è importante controllare la documentazione, e attivare le opzioni che forniscono all'utente quante più informazioni diagnostiche possibile.] Ad esempio:

- *Rclone*^[V. <https://web.archive.org/web/20240103231619/https://rclone.org/>.] permette di acquisire dati da piattaforme cloud;^[Ad esempio, Dropbox, Google Drive, OneDrive, ecc. Per una lista completa, v. <https://web.archive.org/web/20240112155053/https://rclone.org/overview/>.]
- *Yt-dlp*^[V. <https://github.com/yt-dlp/yt-dlp>.] può scaricare video da Youtube e numerose altre piattaforme;^[V. <https://github.com/yt-dlp/yt-dlp/blob/8463fb510a58050ec118b3ae17bf00d08ea7b881/supportedsites.md>.]
- *Instaloader*^[V. <https://github.com/instaloader/instaloader>.] può scaricare immagini e video da Instagram;
- *DiscordChatExporter*^[V. <https://github.com/Tyrrrz/DiscordChatExporter>.] permette di estrarre un log dei messaggi su Discord.

FIT^[\label{fit}Acronimo di *Freezing Internet Tool*, v. <https://github.com/fit-project/fit>.] è un software integrato per l'acquisizione forense di pagine web, che combina le funzionalità di un gran numero di librerie e programmi di terze parti^[Tra cui anche i già menzionati *yt-dlp* e *instaloader*, perché sono inclusi nella lista delle dipendenze. V. <https://github.com/fit-project/fit/blob/cbf8d43d8dc82587b93fbfdb9e0dc14ec0b94ef1/poetry.lock>.] con gli strumenti utili per l'informatica forense.^[Come la cattura del traffico di rete, la registrazione dello schermo, il calcolo di più *hash* per i file scaricati, la generazione automatica di un resoconto delle operazioni compiute.] Il fatto che sia un software relativamente recente^[FIT è stato pubblicato per la prima volta nel 2021 da Fabio Zito (v. <https://github.com/zitelog/fit>), come tentativo di riprodurre le funzionalità del software proprietario FAW (v. <https://web.archive.org/web/20240130043336/https://it.fawproject.com/>) mediante software libero. Attualmente, continua ad essere sviluppato da altri sviluppatori.] non deve scoraggiare il suo uso, perché allo stesso tempo, è anche un software concettualmente semplice,^[L'unico ruolo che viene svolto "in prima persona" da FIT è di tenere uniti i vari componenti di terze parti, che individualmente sono già largamente usati e collaudati.] e pertanto, la quantità di codice realmente "innovativa", di cui si deve provare il corretto funzionamento, è limitata.

In alcuni casi, i servizi offrono già strumenti per esportare dati,^[Ad esempio, Google offre Google Takeout per scaricare i dati relativi al proprio account (v. <https://takeout.google.com/>), e Apple permette di scaricare una copia dei dati collegati al proprio Apple ID (v. <https://web.archive.org/web/20230903043707/https://support.apple.com/en-us/102208>).] ma questi servizi sono proprietari.^[In linea generale, ci si può fidare che i dati non vengano modificati dal gestore del servizio, perché non avrebbero nessun interesse a farlo. Il problema più rilevante è la quantità dei dati che è possibile ottenere in questo modo.] Tuttavia, in alcuni casi lo strumento per esportare dati potrebbe essere software libero. Ad esempio, il client di Telegram è software libero^[Usa la licenza GPLv3. V. <https://github.com/telegramdesktop/tdesktop>.] e permette di scaricare una copia dei dati relativi all'account di un utente.^[V. <https://web.archive.org/web/20180827090156/https://telegram.org/blog/export-and-more>.]

La *memory forensics*^[Analisi forense di memorie volatili, ossia, la RAM.] tradizionalmente veniva quasi completamente ignorata^[Le istruzioni per il sequestro di dati informatici prevedevano lo spegnimento del computer, senza previa acquisizione della memoria. V. @Ayers2015, p. 7.] perché presentava (e continua a presentare) varie difficoltà. Le memorie volatili si disperdono rapidamente appena il dispositivo viene spento [@Ayers2015, 1], ma se il dispositivo è acceso, l'acquisizione della memoria va a modificare lo stato della memoria stessa [@Gammarota2016, 149].

L'acquisizione presenta numerose problematiche tecniche [@Case2017], tra cui il fatto che il formato dei dati contenuto nelle memorie volatili non è documentato in maniera ufficiale, ed in ogni caso, cambia con frequenza.^[La documentazione è assente nel caso dei sistemi operativi proprietari, come Windows e macOS. Nei sistemi operativi che usano il kernel Linux, si può consultare il codice sorgente relativo alla gestione della memoria. Dato che la memoria è volatile, non è necessario "standardizzare" il suo formato, e assicurarsi che possa essere letto anche a distanza di tempo. V. @Sylve2017.]

È sempre utile almeno provare ad acquisire i dati: nel caso peggiore saranno inutilizzabili o irrilevanti, ma nel caso migliore si potrebbero trovare informazioni o tracce utili per l'investigazione.^[Come ad esempio, la chiave crittografica per decrittare informazioni protette. V. @Hargreaves2008.] Per acquisire la RAM si può usare WinPmem^[V. <https://github.com/Velocidex/WinPmem>.] su Windows, e LinPmem^[V. <https://github.com/Velocidex/Linpmem>.] su Linux.

## Software libero per conservare i dati

Dopo che i dati sono stati acquisiti, è necessario garantire la loro corretta conservazione.

Programmi come *BorgBackup*^[V. <https://web.archive.org/web/20240103151618/https://www.borgbackup.org/>.] e *Restic*^[V. <https://web.archive.org/web/20240102073003/https://restic.net/>.] permettono di creare copie di backup dei dati, di proteggere i backup con la crittografia,^[In modo da garantire la confidenzialità dei dati, anche nel caso di un *data breach*.] e di verificare la loro integrità.^[In modo che sia possibile verificare che i dati non siano variati per *bit rot* o modifiche intenzionali da parte di terzi, anche a distanza di tempo.]

Le copie di backup possono essere conservate su *filesystem* specializzati per l'archiviazione dei file, come *OpenZFS*, che controlla automaticamente l'integrità dei dati.^[Per una guida alle funzioni di base di ZFS, v. Autori di ArchLinux Wiki, *ZFS/Virtual disks*, 2023, <https://web.archive.org/web/20240202013900/https://wiki.archlinux.org/title/ZFS/Virtual_disks>. La sez. 5 dimostra come ZFS può riparare i dati danneggiati.]
La creazione di copie dei dati può essere effettuata con *Rsync*,^[V. <https://github.com/WayneD/rsync>.]
un programma per la copia di dati che usa un algoritmo *ad-hoc* per assicurare che la copia sia identica all'originale.^[In particolare, questo algoritmo ha due proprietà utili: il trasferimento dei file può essere interrotto e ripreso in un secondo momento senza dover ricominciare dall'inizio, e calcola l'hash dei dati durante il trasferimento, per garantire che l'originale e la copia contengano gli stessi dati. V. sez. "Rolling checksum" in @Tridgell1998.]

La catena di custodia può essere redatta con *Git*. Il documento digitale che contiene la catena può essere redatto in qualsiasi formato.^[Git è in grado di gestire anche file binari (come un documento in formato .DOC, .DOCX, o .ODT), non soltanto file di testo.] Ogni volta che si aggiorna la catena di custodia, si crea un nuovo *commit*, il *commit* viene firmato digitalmente da tutti i partecipanti,^[Git supporta nativamente le firme GPG (GNU Privacy Guard) per i *commit*, ma è possibile usare qualsiasi metodo diverso di firma digitale, purché la firma sia contenuta in un file che possa essere conservato all'interno del repository.] ed i partecipanti ottengono una copia^[La copia viene creata con *git clone*. Se i partecipanti hanno già una copia della catena, possono sincronizzare la loro copia con *git pull*.] della catena digitale.^[Distribuire copie dell'intera catena a più persone serve a garantire che esistano più copie di backup della catena in circolazione. Inoltre, se qualcuno prova ad alterare la catena, o se la catena viene danneggiata o persa per altri motivi, è possibile confrontare le copie in circolazione. Qualsiasi modifica risulterà in *repository* divergenti, pertanto è facile trovare le copie autentiche e non manipolate confrontando tutte le copie fra di loro: se almeno due o più copie sono uguali, salvo caso di collusione, quelle copie rappresentano la catena originale.]

## Software libero per analizzare i dati

Per analizzare i dati, si possono seguire due strade.

La prima è di usare programmi di analisi integrati, come Autopsy.^[V. <https://github.com/sleuthkit/autopsy>.] I vantaggi sono che:

- Offrono un'interfaccia grafica unificata, che li rende più facili da usare, e permette di svolgere le operazioni tipiche in maniera efficiente;
- Permettono di generare in maniera automatica un report finale delle operazioni svolte;
- In termini di capacità, sono paragonabili ai prodotti non-liberi.^[Per un confronto tra Autopsy e altri prodotti commerciali, v. @Manson2007. In ogni caso, anche se mancassero delle funzionalità rispetto al software proprietario, ci si può fidare in misura maggiore delle funzionalità che sono presenti, dato che è possibile studiare il loro funzionamento.]

Lo svantaggio è che si è limitati dalle funzionalità del programma, e modificarlo potrebbe essere difficile.^[Più il software è integrato, e più diventa necessario conoscere il suo esatto funzionamento per essere in grado di modificarlo adeguatamente. Le uniche alternative sono studiare il codice (che comporta un dispendio di tempo), oppure chiedere agli sviluppatori originali di introdurre le modifiche (che potrebbe comportare un dispendio di denaro, per incentivare gli sviluppatori ad accettare o dare priorità alla richiesta).]

La seconda è di usare più programmi di analisi, separati e specializzati, per svolgere le analisi. Ad esempio, parte delle funzioni svolte da Autopsy può essere replicata usando altri programmi:

- *mount* può essere usato per aprire l'immagine forense dei supporti;^[Più precisamente, *mount* permette di montare una singola partizione. Se il disco contiene più partizioni, è necessario prima identificarle con *mmls*, che fa parte di *The Sleuth Kit* (v. <https://github.com/sleuthkit/sleuthkit>). V. <https://web.archive.org/web/20240405181601/https://superuser.com/questions/562154/mounting-a-complete-disk-image-rescued-by-ddrescue/562158>.]
- *md5sum* e *sha1sum* per calcolare l'hash di file;^[Per calcolare l'hash di più file, è possibile usare i comandi *find* e *xargs*, v. <https://web.archive.org/web/20240222053711/https://stackoverflow.com/questions/545387/linux-compute-a-single-hash-for-a-given-folder-contents/545413>.]
- *PhotoRec*^[V. <https://web.archive.org/web/20240225063137/https://www.cgsecurity.org/wiki/PhotoRec>] per cercare e recuperare file cancellati;
- *file*^[V. <https://github.com/file/file>.] per determinare il formato del file in analisi;
- *grep*,^[V. <https://web.archive.org/web/20240110035523/https://www.gnu.org/software/grep/>.] *ripgrep*,^[V. <https://github.com/BurntSushi/ripgrep>.] *ripgrep-all*^[V. <https://github.com/phiresky/ripgrep-all>.] per eseguire ricerche di stringhe o espressioni regolari^[Le espressioni regolari permettono di cercare testo che corrisponde ad un certo modello. Per un'introduzione alle espressioni regolari, v. G. Moschitta, *Espressioni regolari: pattern, uso ed esempi*, 2006, <https://web.archive.org/web/20200919192017/https://www.html.it/articoli/espressioni-regolari/>.] all'interno di file e vari formati;
- *xxd*^[*xxd* viene usato dall'editor di testo *vim*. V. <https://github.com/vim/vim/tree/00221487731ea1868c57259c7aa0eb713cd7ade7/src/xxd>.] per visualizzare i file in formato esadecimale;
- *imagemagick*^[V. <https://web.archive.org/web/20240102055502/https://imagemagick.org/>] ed *ffmpeg*^[V. <https://web.archive.org/web/20240102043106/https://ffmpeg.org/>] possono essere usati per estrarre miniature e anteprime di immagini e video;
- *stat* mostra la data di creazione, modifica e ultimo accesso per i file;
- *Wireshark* permette anche di analizzare i pacchetti che ha acquisito;
- *Volatility*^[V. <https://web.archive.org/web/20240311040001/https://volatilityfoundation.org/the-volatility-framework/>.] offre strumenti per analizzare la copia della memoria che è stata acquisita.

Il vantaggio di questi programmi è che possono essere combinati fra di loro all'interno di uno *script*,^[Un file che contiene una sequenza di comandi da eseguire.] che può essere:

- Generico, come nel caso di *OCFA*,^[I moduli di OCFA avviano altre applicazioni per elaborare i dati, v. @Zanero2010, p. 59.] *CAINE*,^[È un'interfaccia grafica intorno ad una serie di programmi, v. @Zanero2010, pp. 75--78.] *sfdumper*;^[V. @Zanero2010, pp. 117 ss., e <https://web.archive.org/web/20080303035227/https://sfdumper.sourceforge.net/>.]
- Specifico per le operazioni da svolgere nel caso concreto.^[In questo caso, lo *script* serve come documentazione per l'elenco delle operazioni che sono state compiute, ma permette di ripetere l'intera analisi semplicemente eseguendolo di nuovo.]

La maggiore flessibilità viene controbilanciata dalla maggiore difficoltà d'uso,^[È necessario saper usare ogni singolo programma, che spesso non offrono interfacce grafiche, e sapere come scrivere *script* per il trattamento dei dati.] e il fatto che si sta creando una soluzione *ad-hoc*, invece di usarne una generica.^[Pertanto, è necessario dimostrare l'affidabilità dei singoli programmi usati, e la ragionevolezza dell'approccio seguito, mentre se si usa un programma integrato, basta solo dimostrare l'affidabilità del singolo programma.]

Le macchine virtuali offrono la possibilità di eseguire un sistema operativo, chiamato *guest* (ospite) all'interno di un altro sistema operativo, detto *host*,^[Per maggiori dettagli sulla nozione di virtualizzazione, ed un elenco del software libero disponibile, v. @Zanero2010, pp. 26--28.] e possono trovare vari usi durante la fase dell'analisi.

In alcuni casi, il loro uso potrebbe essere necessario per esaminare a pieno l'immagine forense.^[Ad esempio, si pensi al caso in cui all'interno del sistema esistono dati protetti da crittografia, e si conosce la password. La soluzione più semplice ed affidabile per accedere a quei dati è di avviare il sistema, e decrittarli come lo farebbe un normale utente. Il sistema che è stato acquisito viene avviato come un sistema operativo *guest* all'interno del sistema operativo *host* con cui si esegue l'analisi, i dati vengono decrittati, e infine sono copiati dal sistema *guest* al sistema *host*, in modo che possano essere analizzati.]

In altri casi, il loro uso potrebbe risultare utile ai fini dell'analisi. È possibile usare contemporaneamente una distribuzione Linux (come *host*) e Windows (come *guest*).^[Questo permette di avere accesso agli strumenti di analisi disponibili su entrambi i sistemi operativi, v. @Zanero2010, p. 40.]

Ancora, è possibile duplicare le macchine virtuali, e creare delle *snapshot* del loro stato.^[V. @Zanero2010, p. 36. Se le operazioni di analisi vengono compiute all'interno di una macchina virtuale, è possibile duplicare l'ambiente di analisi, e quindi garantire la più completa riproducibilità e ripetibilità dell'analisi. Chiunque ottenga una copia della macchina virtuale otterrà anche una copia del sistema operativo e di tutti i programmi installati, ed è possibile avviarla in qualsiasi momento. Creare una *snapshot* (instantanea) permette di annullare tutte le modifiche successive alla sua creazione, e ritornare allo stato del sistema nel momento in cui era stata creata. Pertanto, si è liberi di provare analisi o eseguire modifiche potenzialmente distruttive, perché è sempre possibile tornare ad uno stato precedente.]

Infine, le macchine virtuali possono essere utilizzate per svolgere esperimenti giudiziali, e ricostruire, in maniera controllata e ripetibile, lo svolgimento di fatti all'interno di un sistema informatico.^[Come ad esempio, l'azione di un virus informatico sui dati dell'utente. V. @Gammarota2016, p. 197.]

Eseguendo più macchine virtuali in parallelo, diventa possibile anche ricostruire le dinamiche di un incidente informatico che ha coinvolto più sistemi.^[Ad esempio, la diffusione di un virus informatico all'interno di più macchine. V. @Gammarota2016, pp. 197--198.]
