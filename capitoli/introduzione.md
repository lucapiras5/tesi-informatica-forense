# Introduzione {-}

Il primo capitolo definisce l'oggetto dell'informatica forense, analizzando varie definizioni date dalla dottrina, e analizza brevemente gli ambiti che hanno portato allo sviluppo dell'informatica forense, ed in cui può essere utilizzata.

Segue l'esame dei problemi che affliggono l'informatica forense: la rapidità con cui le tecnologie informatiche si evolvono, le difficoltà tecniche e legali che si incontrano nel loro studio, e la fragilità dei dati informatici.

Queste caratteristiche impongono l'applicazione degli stessi metodi e dello stesso rigore che vengono utilizzate nelle scienze naturali, e quindi, dell'uso della perizia come il mezzo di prova ideale per il trattamento della prova che ha ad oggetto dati informatici.

Il secondo capitolo elenca le esigenze processuali e scientifiche che il software per l'analisi di dati informatici deve soddisfare, e dimostra come le libertà garantite dal software libero possono soddisfare queste esigenze in maniera migliore rispetto al software proprietario.

Il capitolo si concentra sul rapporto fra diritto d'autore e software, e come il diritto d'autore può ostacolare l'attività di studio dell'informatica forense, e viceversa, come il diritto d'autore rappresenta anche il modo con cui le libertà che caratterizzano il software libero possono essere garantite. In particolare, si analizza la compatibilità delle licenze per il software libero, originariamente sviluppate nella cultura legale statunitense, con il sistema italiano. 

Il terzo capitolo considera gli aspetti più pratici e tecnici dello sviluppo del software libero per l'informatica forense, ed è diviso in due parti.

Nella prima, indica una serie di elementi di valutazione per argomentare che il software sia affidabile (come la scelta del linguaggio di programmazione, la documentazione, il corretto uso del codice di terze parti, l'uso di tecniche per garantire che il software funzioni correttamente, ed il suo funzionamento sia riproducibile).

Nella seconda, si elencano delle buone pratiche relative allo sviluppo del software libero, per dimostrare che nonostante l'apertura al pubblico, il processo di sviluppo non è caotico, e che la trasparenza nel processo di sviluppo è preferibile alla segretezza.

L'ultimo capitolo elenca il software libero disponibile per svolgere le operazioni di informatica forense.

In primo luogo, si discute dei vantaggi che derivano dall'uso di un sistema operativo libero, e successivamente, si elenca una serie di software liberi che sono attualmente utilizzati per l'acquisizione, conservazione ed analisi dei dati.
