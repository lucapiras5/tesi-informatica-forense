# Introduzione {-}

La materia e l'argomento di questa testi sono stati scelti per un interesse personale per l'informatica, la programmazione, l'uso del software libero, e dei sistemi operativi GNU/Linux.

L'obiettivo di questa tesi è di dimostrare che il software libero, o *open source*, è il modello di sviluppo e distribuzione del software che più di qualsiasi altro riesce a soddisfare le esigenze complesse dell'informatica forense.

Il primo capitolo definisce l'esatto oggetto dell'informatica forense, descrive brevemente le circostanze che hanno portato allo sviluppo della disciplina.

Segue l'esame dei problemi che la rendono l'informatica forense una disciplina fragile (la rapidità con cui l'informatica si evolve, le difficoltà tecniche e legali che si incontrano nello studio scientifico dei sistemi, programmi e dati informatici, e la fragilità dei dati informatici).

Questi problemi comportano due conseguenze. La prima è l'applicazione degli stessi metodi e dello stesso rigore che vengono utilizzati nelle scienze naturali. La seconda è che la perizia è il mezzo di prova ideale per il trattamento delle prove che hanno ad oggetto dati informatici, e si deve evitare l'uso di altri metodi di prova.

Il secondo capitolo descrive le fasi del trattamento della prova, e le specifiche esigenze di natura processuale e scientifica per ciascuna di esse. In particolare, si giunge alla conclusione che la ricerca scientifica ed il processo sono animati da principi molto simili (il confronto fra le parti come il modo ideale per approssimare la realtà, la necessità di motivare le proprie conclusioni, la preferenza per la trasparenza invece che la segretezza).

Dato che l'informatica forense è una disciplina che trasporta la ricerca scientifica all'interno del processo, segue che questi principi dovrebbero applicarsi anche all'informatica forense; e dato che l'informatica forense deve necessariamente usare programmi informatici per svolgere le proprie attività, allora è ragionevole pensare che anche gli strumenti usati dall'informatica debbano seguire gli stessi principi.

<!-- TODO: revisionare dopo 2.1.6 -->

La seconda parte del secondo capitolo si concentra sull'inquadramento tecnico, legale e filosofico del software. La definizione di software libero e la distinzione fra codice sorgente e macchina diventeranno rilevanti nell'ultima parte del capitolo, ma è importante anticiparle. Segue una discussione del rapporto fra la legge sul diritto d'autore italiana ed il software, e come la l.d.a. in alcuni casi ostacola l'attività di ricerca scientifica, mentre in altri la legittima e protegge. Segue una discussione dei contratti di licenza d'uso (che regolano i diritti che spettano a chi riceve una copia del software), ed in particolare della licenza GPL (che mediante delle clausole particolari, riesce a garantire che il codice sorgente di un programma rimanga sempre disponibile ai suoi utilizzatori).

L'ultima parte del capitolo riprende le caratteristiche del software libero menzionate in precedenza e spiega la loro importanza. Si illustrano le conseguenze che gravano sull'informatica forense se non fosse possibile esercitarle, e si forniscono altri argomenti a favore del software libero. Si conclude il capitolo analizzando l'uso del captatore, un mezzo di prova controverso, e come un altro elemento a loro sfavore è l'impossibilità intrinseca di creare captatori che siano software libero. 

Il terzo capitolo considera gli aspetti più pratici e tecnici dello sviluppo del software libero per l'informatica forense, ed è diviso in due parti.

Nella prima si indicano una serie di elementi di valutazione per argomentare che il software sia affidabile (come la scelta del linguaggio di programmazione, la documentazione, il corretto uso del codice di terze parti, l'uso di tecniche per garantire che il software funzioni correttamente, ed il suo funzionamento sia riproducibile).

Nella seconda si elencano delle buone pratiche relative allo sviluppo del software libero, per dimostrare che nonostante l'apertura al pubblico, il processo di sviluppo non è caotico, e che la trasparenza nel processo di sviluppo è preferibile alla segretezza.

L'ultimo capitolo elenca il software libero disponibile per svolgere le operazioni di informatica forense. In primo luogo, si discute dei vantaggi che derivano dall'uso di un sistema operativo libero, e successivamente, si elenca una serie di software liberi che sono usati nella pratica per l'acquisizione, conservazione ed analisi dei dati.
