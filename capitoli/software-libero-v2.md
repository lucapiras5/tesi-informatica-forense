# Software libero come modello ideale per l'informatica forense

## Esigenze del software per l'informatica forense

### Acquisizione dei dati informatici

Il trattamento dei dati informatici all'interno dell'informatica forense è diviso in una serie di fasi. Le prime fasi hanno natura puramente materiale, e non richiedono l'uso di software specializzato: sono l'identificazione^[È la fase in cui si ricercano i supporti materiali che possono contenere dati informatici utili, v. @Ferrazzano2014, pp. 29--30.]
e la raccolta.^[È la fase in cui i supporti materiali, e qualsiasi altro oggetto necessario per il loro funzionamento, o comune utile per le indagini, viene rimosso fisicamente. In alcuni casi non è possibile procedere alla raccolta (ad esempio, nel caso di sistemi informatici che erogano servizi essenziali, e quindi devono rimanere sempre accesi), e pertanto si deve passare immediatamente alla fase di acquisizione. V. @Ferrazzano2014, pp. 30--34.]

L'acquisizione è la fase in cui si ottiene una copia dei dati informatici [@Ferrazzano2014, p. 34].
A partire da questa fase (ed in tutte le fasi successive) sarà necessario l'uso di software specializzato, che deve essere conforme alle indicazioni elaborate dall'informatica forense.

Quando il codice di procedura penale menziona operazioni che potrebbero influire sull'integrità dei dati informatici,^[Come le ispezioni, perquisizioni, sequestri e accertamenti urgenti.] usa espressioni come "adottando misure tecniche dirette ad assicurare la conservazione dei dati originali e ad impedirne l'alterazione",^[Art. 244 co. 2, art. 247 co. 1-*bis* e art. 352 co. 1-*bis* c.p.p.] oppure "mediante procedura che assicuri la conformità della copia all'originale e la sua immodificabilità".^[Art. 254-*bis*, art. 354 co. 2 c.p.p.]

La procedura di acquisizione dei dati informatici deve impedire l'alterazione dei dati originali, deve garantire che la copia sia conforme all'originale e deve permettere di rilevare se la copia sia stata modificata.^[È praticamente impossible garantire la vera immodificabilità dei dati informatici, il meglio che si può fare è usare strumenti che verificano se sono stati modificati o meno.]

I dati possono essere acquisiti da fonti diverse^[Le fonti includono i supporti materiali rimovibili, i supporti integrati, i siti e servizi accessibili online, la RAM, ecc.]
e ogni fonte presenta caratteristiche diverse, che influenzano come i dati devono essere acquisiti.

Il primo passo è valutare la quantità e qualità dei dati che è possibile acquisire dal supporto.
Nel caso di supporti materiali estraibili^[Ad esempio, dischi rigidi o memorie *flash* (chiavette USB, schede SD, e SSD), ecc.]
è generalmente possibile acquisire tutti i dati che contengono.^[È importante che il software per l'informatica forense implementi correttamente le specifiche tecniche relative al funzionamento di ogni tipo di supporto materiale, in modo che sia possibile usare i comandi di basso livello (ossia, che permettono di interagire direttamente con l'hardware) per garantire l'estrazione della maggiore quantità di informazioni possibili (ad esempio, informazioni diagnostiche). In ogni caso, è importante catturare anche lo spazio non allocato (ossia, non assegnato ad una partizione), e lo slack space (lo spazio libero all'interno delle singole partizioni), perché potrebbero contenere tracce di dati informatici. V. @Ferrazzano2014, p. 34.]
Nel caso di supporti materiali *embedded* (integrati, e quindi non estraibili)^[Il caso tipico sono i supporti di memoria contenuti negli smartphone, tablet e nei computer più recenti della Apple (non sono rimovibili perché saldati alla scheda madre del dispositivo), oppure dei dispositivi *ad hoc* che non usano parti standard (ad esempio, apparecchiature mediche).]
e nel caso della *network forensics*^[Analisi forense di dati che sono resi disponibili mediante connessioni di rete. Ad esempio, siti internet, dati conservati su piattaforme cloud, dati conservati su altri sistemi informatici a cui non si ha un accesso diretto, ed è necessario usare protocolli di rete (come HTTP(S), BitTorrent, SMB, SSH, ecc.) per accedervi, ecc.]
è possibile acquisire meno dati.^[In entrambi i casi l'unica modalità per acquisire dati informatici è di comunicare con il software che viene eseguito sul dispositivo integrato o server remoto. Il problema con questo tipo di acquisizioni è che il software con cui si interagisce è libero di nascondere o modificare i dati informatici. È generalmente sconsigliabile cercare di eseguire operazioni di forzatura delle misure di protezione per cercare di ottenere il pieno accesso a tutti i dati contenuti sul dispositivo, perché si va ad alterare il normale funzionamento del software, e quindi si potrebbero danneggiare o modificare i dati in maniera difficilmente prevedibile. Piuttosto, è preferibile accontentarsi di leggere i dati che il dispositivo mette naturalmente a disposizione, tenendo sempre a mente che le informazioni offerte potrebbero non essere complete o precise. Ad esempio, il protocollo HTTP (v. R. Fielding, M. Nottingham, J. Reschke, *RFC 9110: HTTP Semantics*, 2022, <https://httpwg.org/specs/rfc9110.html>) è largamente usato per trasferire singoli file. Tuttavia, il protocollo non richiede la comunicazione corretta degli elementi più basilari del file. Ad esempio, l'ultima modifica del file su disco non deve essere riprodotta nel campo *Last-Modified*, ed l'indicazione del nome del file quando viene scaricato è un'estensione allo standard base (v. J. Reschke, *RFC 6266: Use of the Content-Disposition Header Field in the Hypertext Transfer Protocol (HTTP)*, 2011, <https://httpwg.org/specs/rfc6266.html>).]
Nel caso di acquisizioni su sistemi che sono accesi, è possibile acquisire i contenuti della memoria volatile.^[È importante catturare l'intero contenuto della memoria. Quando la RAM si riempie, il sistema operativo trasferisce parte dei dati della memoria all'interno di un file o partizione di *swap* (nei sistemi Linux) o nel *pagefile* (nei sistemi Windows). Pertanto, è importante acquisire anche una copia di questi file. I contenuti della RAM includono i programmi in esecuzione, gli utenti connessi, le connessioni di rete attive, i dispositivi in uso, ecc. V. @Ferrazzano2014, p. 36.]

Il secondo passo è impedire i dati originali non vengano modificati durante l'operazione di copia. Pertanto, il software per l'informatica forense deve usare tutte le precauzioni possibili per ridurre al minimo questo rischio.^[Ad esempio, quando si apre un singolo file è preferile usare la funzione *open*, perché permette di specificare in maniera esplicita le opzioni *O_RDONLY* (apertura in sola lettura) e *O_NOATIME* (divieto di cambiare la data di ultima apertura del file). Queste opzioni impediscono la modifica dei dati o metadati del file (v. M. Kerrisk, *open(2) --- Linux manual page*, 2023, <https://web.archive.org/web/20231209031506/https://man7.org/linux/man-pages/man2/open.2.html>, sez. "DESCRIPTION"). Quando si collega un supporto materiale è importante usare prima il comando *blockdev* con l'opzione *setro* per bloccare qualsiasi operazione in scrittura (v. Z. Karel, *mount(8) Manual Page*, 2023, <https://github.com/util-linux/util-linux/blob/6b081fa421f4028bad0be22178f8d8e5e9015041/sys-utils/mount.8.adoc>, sez. "COMMAND-LINE OPTIONS") e poi il comando *mount* con le opzioni *ro* (sola lettura), *noatime* (divieto di aggiornare la data di ultima apertura), e *noexec* (divieto di eseguire file) (v. @Zanero2010, p. 73).]

Il terzo passo è creare una *forensic image* (copia forense) dei dati.^[Si parla anche di *bitstream image* (copia bit-a-bit), ma l'espressione non va intesa letteralmente: sarebbe estremamente inefficiente copiare un bit alla volta. La copia viene eseguita leggendo e copiando blocchi di centinaia o migliaia di byte alla volta, dove un byte sono 8 bit.]
Il problema è la corretta gestione degli errori di lettura da parte del software per l'informatica forense.^[Il software deve essere in grado di rilevare che sia avvenuto un errore, e deve chiedere all'utente come proseguire (se riprovare ad acquisire il dato, se saltare l'acquisizione del dato che ha causato l'errore e continuare l'operazione, o se interrompere l'operazione). Il programma deve fornire quante più informazioni utili, in modo che l'utente possa prendere una decisione informata. Il programma deve tenere traccia delle operazioni svolte, delle decisioni dell'utente, e di qualsiasi evento che possa influire sulla quantità o qualità dei dati.]

L'ultimo passo è verificare la conformità della copia all'originale. Questa operazione si svolge confrontando l'hash dei dati originali con l'hash della copia appena creata,^[Le funzioni di hash permettono di trasformare una sequenza di dati informatici di lunghezza arbitraria in una sequenza di dati di lunghezza fissa (chiamata *digest*). La proprietà fondamentale è che allo stesso input corrisponde lo stesso *digest*, e pertanto è possibile usare le funzioni di hash per verificare se due file sono identici. V. @Ferrazzano2014, p. 35.]
usando almeno due funzioni di hash.^[Esistono metodi per generare lo stesso *digest* (e quindi dare l'illusione che i dati siano uguali) anche se i valori in input sono diversi (è un attacco crittografico chiamato *chosen-prefix collision*, v. @Leurent2020, p. 1839), ma è improbabile che lo stesso metodo funzioni per due funzioni di hash diverse. Il secondo è che nel tempo le funzioni di hash diventano obsolete (v. National Institute of Standards and Technology, *NIST Transitioning Away from SHA-1 for All Applications*, 2022, <https://web.archive.org/web/20221216212335/https://csrc.nist.gov/news/2022/nist-transitioning-away-from-sha-1-for-all-apps>) ed è usare le funzioni di hash più recenti rende la propria applicazione a prova di futuro.]

La verifica è possibile solo se l'operazione di acquisizione è ripetibile, perché richiede una seconda lettura dei dati informatici già acquisiti.^[L'operazione di acquisizione può essere irripetibile per sua natura (ad esempio, i contenuti della RAM cambiano in continuazione) o per le circostanze del caso concreto (ad esempio, un supporto materiale che produce numerosi errori di lettura). In questi casi la è necessario documentare l'operazione anche con strumenti esterni rispetto al software (v. @Ferrazzano2014, pp. 35--36).]
La fase di verificazione non pone difficoltà significative.^[Le specificazioni tecniche relative alle funzioni di hash sono dettagliate (v. @NIST_FIPS_180_4), ed esistono esempi ufficiali per verificare la correttezza dell'implementazione (v. National Institute of Standards and Technology, *Examples with Intermediate Values*, 2023, <https://web.archive.org/web/20230603170119/https://csrc.nist.gov/Projects/cryptographic-standards-and-guidelines/example-values>.]
Il calcolo dell'hash della copia può essere anche ripetuto a distanza di tempo, per verificare se la copia abbia subito modificazioni.^[Basta ricalcolare l'hash della copia, e verificare se è cambiato rispetto ai valori che erano stati ottenuti durante la prima verificazione.]

### Conservazione dei dati informatici

La conservazione [@Ferrazzano2014, 37] è la fase in cui i supporti materiali vengono preparati per il trasporto e i dati vengono preparati per l'archiviazione di lungo termine.^[È importante notare che la conservazione è una fase particolare, che non si conclude con l'inizio della fase successiva, ma rimane rilevante fino alla conclusione definitiva del trattamento dei dati.]

Il codice di procedura fa riferimento alla custodia dei dati informatici in due articoli. L'art. 259 co. 2 c.p.p. recita:

> Quando la custodia riguarda dati, informazioni o programmi informatici, il custode è altresì avvertito dell'obbligo di impedirne l'alterazione o l'accesso da parte di terzi, salva, in quest'ultimo caso, diversa disposizione dell'autorità giudiziaria.

L'art. 260 co. 2 c.p.p. recita:

> L'autorità giudiziaria fa estrarre copia dei documenti e fa eseguire fotografie o altre riproduzioni delle cose sequestrate che possono alterarsi o che sono di difficile custodia, le unisce agli atti e fa custodire in cancelleria o segreteria gli originali dei documenti, disponendo, quanto alle cose, in conformità dell'articolo 259. Quando si tratta di dati, di informazioni o di programmi informatici, la copia deve essere realizzata su adeguati supporti, mediante procedura che assicuri la conformità della copia all'originale e la sua immodificabilità; in tali casi, la custodia degli originali può essere disposta anche in luoghi diversi dalla cancelleria o dalla segreteria.

Per prevenire l'alterazione e l'accesso non autorizzato da parte di terzi, la soluzione più semplice ed efficace è di conservare i supporti materiali all'interno di sistemi informatici che sono *air-gapped*.^[L'*air-gapping* (vuoto d'aria) consiste nello scollegare un sistema informatico dalla rete. Il sistema rimane acceso, e può monitorare la condizione dei dati in tempo reale, ma è impossibile modificare o danneggiare i dati con attacchi informatici.]

L'immodificabilità dei dati può essere garantita con l'uso di software specializzato per il backup e l'archiviazione dei dati, che deve avere una serie di funzionalità come la possibilità 
impedire la modifica intenzionale dei dati,^[Ad esempio, permettere solo la lettura dei dati (modalità *read-only*).]
di comprimere i dati e proteggerli con crittografia,^[La compressione permette di archiviare i dati usando meno spazio. La tecniche di *authenticated encryption* (crittografia autenticata) permettono di cifrare i dati e garantire simultaneamente che non siano stati alterati, perché la decifrazione fallirebbe con un errore se i dati criptati venissero alterati per qualsiasi motivo.\label{crittografia_autenticata}]
ed eventualmente di cercare di riparare i dati in caso di corruzione.^[Ad esempio, duplicando più volte i dati ed usando un *consensus algorithm*, oppure usando un sistema di *error-correcting codes*, ecc.]

### Catena di custodia

La catena di custodia è un documento che inizia ad essere redatto dopo il sequestro dei dati digitali, e continua ad essere aggiornato durante la tutta la fase della loro conservazione. La redazione di una catena di custodia è richiesta ed è regolata dagli standard ISO,^[In particolare, lo standard ISO 27037:2012. V. @Ferrazzano2014, p. 38]
ma non è menzionata nel codice di procedura italiano.^[Gli standard ISO non sono vincolanti dal punto di vista legale, e al più possono rilevare come strumenti di *soft law*, che possono ispirare il legislatore ad adottare buone pratiche. Le uniche formalità previste dal codice a seguito del sequestro sono l'applicazione e rimozione di sigilli da parte dell'ufficiale giudiziario sulle cose sequestrate (artt. 260 e 261 c.p.p.).]

È possibile prendere come esempio il codice di procedura penale colombiano per esaminare i requisiti processuali della catena di custodia.^[La disciplina della catena di custodia è contenuta nell'art. 254 e ss. V. Congreso de la República de Colombia, *Ley 906 de 2004, Por la cual se expide el Código de Procedimiento Penal. (Corregida de conformidad con el Decreto 2770 de 2004)*, 2004, <https://web.archive.org/web/20200707152305/https://www.funcionpublica.gov.co/eva/gestornormativo/norma.php?i=14787>.]

L'art. 254 indica la finalità e gli elementi che devono essere considerati:

> *Con el fin de demostrar la autenticidad de los elementos materiales probatorios y evidencia física, la cadena de custodia se aplicará teniendo en cuenta los siguientes factores: identidad, estado original, condiciones de recolección, preservación, embalaje y envío; lugares y fechas de permanencia y los cambios que cada custodio haya realizado. Igualmente se registrará el nombre y la identificación de todas las personas que hayan estado en contacto con esos elementos.*^[Al fine di dimostrare l'autenticità degli elementi di prova e delle prove materiali, la catena di custodia sarà redatta tendendo conto dei seguenti elementi: identità, stato originale, condizioni al momento della raccolta, conservazione, imballaggio, spedizione; luoghi e date di permanenza, e cambiamenti apportati da ogni custode. Allo stesso modo si registrerà il nome ed i documenti di tutte le persone che sono state in contatto con questi elementi.]

Per quanto riguarda la prova informatica, è importante compilare la catena di custodia considerando la doppia natura dei dati informatici, materiale^[I supporti materiali sono identificati con il loro numero seriale. Le loro condizioni al momento della raccolta (ad esempio, "inserito in un computer trovato acceso", oppure "disco rigido esterno, non collegato ad un computer") servono per determinare le ultime cause di modificazione che possono aver influenzato i dati. Per quanto riguarda le modalità di acquisizione, conservazione e trasporto, si indica come il supporto è stato estratto, se si sono verificati problemi durante l'estrazione, e quali misure sono state prese per proteggerlo da danni.]
e digitale.^[I dati informatici sono identificati dai loro hash. Le condizioni al momento della raccolta sono indicate nel log della procedura di acquisizione (che indicherà informazioni come quale programma è stato usare per compiere l'acquisizione, quando l'operazione è stata compiuta, su quale supporto, quanti dati sono stati copiati, se sono avvenuti errori durante la lettura o verificazione, i vari *digests*, ecc.). Per quanto riguarda la loro conservazione, si devono indicare quale precauzioni e quali programmi sono stati usati per garantire l'integrità e cercare di evitare la modifica dei dati.]

La redazione della catena di custodia è di responsabilità dei funzionari pubblici (art. 255):

> *La aplicación de la cadena de custodia es responsabilidad de los servidores públicos que entren en contacto con los elementos materiales probatorios y evidencia física.*^[I funzionari pubblici che entrano in contatto con gli elementi di prova e le prove materiali sono responsabili per la redazione della catena di custodia.]

Per identificare i funzionari pubblici, i custodi, e più in generale, tutte le persone che entrano in contatto con i dati informatici, è possibile redigere una catena di custodia in formato digitale, e applicare delle firme digitali.^[Se la redazione della catena di custodia viene interpretata come un'attività che attribuisce la qualifica di PU, si tratterà di firma digitale autenticata (art. 25 CAD). I soggetti diversi dal PU possono apporre la firma in maniera digitale, o autografa (nel secondo caso si firmerà digitalmente la scansione della catena di custodia cartacea).\label{catena_custodia_firme_digitali}]

Il materiale raccolto deve essere conservato e consegnato il prima possibile al perito. I vari funzionari che man mano entrano in possesso degli elementi sono responsabili per la loro conservazione, e devono verificare che i dati non siano stati alterati.^[Si deve verificare che i supporti materiali siano stati imballati correttamente, e che il supporto materiale ed gli hash dei dati in esso contenuto corrispondano a quanto riportato all'inizio della catena di custodia.]
Il perito, prima di analizzare i dati, provvede a controllarne l'integrità (artt. 257 a 261).

Dopo l'analisi, si può disporre la distruzione degli elementi o la loro conservazione (art. 262):

> *Los remanentes del elemento material analizado, serán guardados en el almacén que en el laboratorio está destinado para ese fin. Al almacenarlo será previamente identificado de tal forma que, en cualquier otro momento, pueda ser recuperado para nuevas investigaciones o análisis o para su destrucción, cuando así lo disponga la autoridad judicial competente.*^[I residui degli elementi materiali analizzati saranno conservati nel magazzino che è destinato a questo scopo nel laboratorio. Al momento del deposito, si provvederà ad identificare i residui in modo che, in qualsiasi altro momento, sia possibile recuperarli per nuove investigazioni o analisi o per distruggerli quando richiesto dall'autorità giudiziale competente.]

La soluzione ideale per la conservazione dei dati a lungo termine è di cifrarli, e di conservare la chiave di cifratura su carta, in un luogo separato.^[La distruzione della chiave è funzionalmente equivalente alla distruzione dei dati, perché li rende illeggibili.]

Infine, si prevede che ad ogni passaggio i responsabili si identifichino e diano un resoconto dello stato degli elementi (artt. 263 e 264), e che la catena di custodia sia autenticata dalla PG e dai periti (art. 265).^[Per quanto riguarda l'identificazione dei responsabili, v. nota \ref{catena_custodia_firme_digitali}. Ogni aggiunta alla catena di custodia deve essere a sua volta firmata dai soggetti presenti.]

Il codice non definisce in cosa consista l'autenticazione. Se la catena di custodia viene redatta in forma digitale si può ragionevolmente pensare che sia necessario verificare l'integrità e completezza della catena, e la validità delle firme digitali.

In generale, si può osservare che gli articoli del codice sono ispirati ad una netta divisione delle responsabilità fra i vari soggetti,^[La PG ha il solo compito di assicurare la fonte di prova, i soggetti intermedi fra PG e perito hanno il compito di assicurare la sua corretta conservazione e trasporto, ed il perito è l'unico soggetto che può svolgere accertamenti ed analisi.]
che va ad enfatizzare il ruolo del perito e l'importanza della conservazione della prova.^[La prova deve essere portata al perito nel minor tempo possibile, e tutti i custodi intermedi devono garantire che la prova sia ancora integra. Questa impostazione è particolarmente adatta ai dati digitali, dato che possono essere modificati con facilità ad ogni passaggio di mani, e rilevare queste modifiche non è facile.]

### Analisi e valutazione dei dati informatici

L'analisi e la valutazione sono due fasi distinte, ma strettamente legate fra di loro. L'analisi consiste nella ricerca degli elementi che risultano utili per la ricostruzione del fatto,^[Nel caso più semplice, questi elementi possono essere individuati ed aperti senza l'uso di tecniche particolari; se i file sono stati cancellati, è possibile esaminare l'intero contenuto del disco per cercare di recuperarli; se i file sono stati occultati mediante tecniche di stenografia (nascondere un file dentro un altro file) o resi illeggibili mediante la crittografia, è possibile usare strumenti di analisi specializzati per rilevare l'uso di queste tecniche; se la macchina è stata colpita da un attacco informatico, è necessario verificare la presenza del malware, o di sue tracce, ecc. V. @Ferrazzano2014, pp. 39--40.]
mentre l'analisi consiste nella interpretazione di questi elementi.^[È possibile dare più interpretazioni degli stessi dati informatici (ad esempio, "certi file sono stati scaricati intenzionalmente", oppure "quei file non sono mai stati scaricati, ma sono stati aggiunti da un terzo"). Per ogni interpretazione, si devono cercare gli indizi rilevanti, valutare la loro affidabilità individuale, ed infine, valutare l'affidabilità complessiva dell'interpretazione. Ad esempio, si può verificare se esiste traccia di quei file nella cronologia o cache del browser; se non si trova nulla, si cerca di determinare se la cronologia o cache sono state manipolate per eliminare le tracce; si confrontano i metadati dei file, come la data di creazione o l'utente che ha creato il file, con altri file vicini, alla ricerca di incongruenze; si controlla la data di ultima apertura del file; si ricercano elementi che possono aiutare a determinare se quelle date sono state manipolate; ecc. V. @Ferrazzano2014, p. 41.]
Entrambe le fasi sono svolte sia dal perito,^[L'analisi del perito è limitata agli elementi necessari per rispondere ai quesiti che sono stati posti dal giudice, e la sua valutazione deve essere terza ed imparziale (non deve né accusare, né difendere l'imputato).]
sia dai consulenti tecnici.^[L'analisi e le valutazioni del consulente tecnico del PM riguardano principalmente gli elementi a sostegno dell'accusa, ma non possono ignorare gli elementi a favore dell'indagato o imputato (cfr. art. 358 c.p.p.). L'analisi e le valutazioni del consulente tecnico del difensore riguardano esclusivamente gli elementi a favore dell'indagato o imputato.]

La valutazione (come fase del dati informatici, svolta da soggetti con competenze tecniche) non va confusa con la libera valutazione delle prove, svolta dal giudice (art. 192 co. 1 c.p.p.), perché hanno natura diversa.^[I tecnici valutano direttamente ed esclusivamente i dati informatici, mentre il giudice valuta la loro interpretazione, considerando anche il resto del quadro probatorio. In particolare, è importante ricordare che il perito può solo aiutare il giudice a decidere, ma non può decidere al posto del giudice. Il giudice non può mai compiere un rinvio generico alle valutazioni del perito, oppure semplicemente ripeterle parola per parola. Piuttosto, deve sempre spiegare con proprie parole perché è d'accordo con il perito, e soprattutto, spiegare i motivi per cui non ha accolto le critiche dei consulenti tecnici. Allo stesso modo, il perito deve sempre presentare le sue conclusioni in maniera critica, evidenziando tutte le ragioni per cui una certa interpretazione potrebbe essere inaffidabile. Il ruolo dei consulenti tecnici è svolgere ulteriori critiche e osservazioni nei confronti dell'opera del perito, e di fornire più elementi di valutazione al giudice.] 

Queste fasi comportano una serie di esigenze per il software. La più importante è che lo strumento di analisi si conformi ai risultati prodotti dalla ricerca scientifica.^[La ricerca scientifica presenta il vantaggio di essere stata discussa e comprovata in maniera empirica e pubblica, mediante un processo imparziale di *peer-review*.]
Laddove questo non sia possibile^[Ad esempio, perché i metodi di analisi sono innovativi o sperimentali (e quindi la comunità scientifica non è ancora arrivata ad un grado soddisfacente di *peer-review*), perché sono proprietari (e quindi non si vuole rendere pubblico il loro funzionamento nei dettagli), oppure perché sono basati su tecnologie che per loro natura sono opache (ad esempio, le intelligenze artificiali che sono state addestrate a classificare il contenuto delle immagini).]
è necessario argomentare la ragionevolezza dell'approccio usato, caso per caso.^[In generale, si deve sempre spiegare il funzionamento del software, e fornire l'accesso ai dati e alle risorse che sono stati usati per la sua creazione. Più questi elementi sono irragionevoli (ad esempio, si discostano dai principi fondamentali della materia, senza indicare il motivo), generici (ad esempio, gli sviluppatori di un approccio proprietario si rifiutano di entrare nei dettagli per mantenere il segreto industriale), o incompleti (ad esempio, potrebbe essere legalmente o moralmente impossibile fornire le immagini che sono state usate per addestrare un'intelligenza artificiale a riconoscere foto e video pedo-pornografici), e più il giudice deve valutare questi approcci con sfavore.]

La seconda esigenza è il corretto funzionamento dello strumento di analisi.^[Dopo che si è dimostrato che il metodo di analisi ha fondamenti scientifici, o che comunque l'approccio seguito è ragionevole, si deve dimostrare che il metodo di analisi è stato implementato correttamente nel software.]
Idealmente si dovrebbe ridurre la quantità di bug^[Errori di programmazione che portano il programma a compiere operazioni inaspettate o indesiderate, e quindi compromettono la correttezza dei risultati dell'analisi, e più in generale, il suo grado di attendibilità.]
al minimo, ma è più realistico,^[Individuare, riprodurre e correggere i bug è un'operazione complessa, che richiede una grande quantità di tempo e risorse, e spesso si parla di *known bugs* (bug conosciuti) per indicare il fatto che i programmatori sono a conoscenza dell'esistenza di un bug, ma non lo hanno corretto subito, per una varietà di motivi (hanno preferito concentrarsi su altri bug più gravi, non sono ancora certi su come correggere il bug, correggerlo richiederebbe un investimento di risorse notevole, ecc.).]
cercare di fornire la maggiore quantità di documentazione relativa ai bug possibile.^[Si devono indicare informazioni come quali versioni del software sono viziate dal bug, in che situazioni si verifica, che effetti produce, ecc. Questa documentazione deve rimanere disponibile anche dopo che il bug viene corretto in una versione successiva del software, nel caso in cui si debba riesaminare o ripetere un'analisi svolta con una versione precedente.]

Infine, l'ultima esigenza è la flessibilità dello strumento di analisi. È preferibile che ogni strumento si specializzi per l'analisi di un certo tipo di dati,^[Invece che disperdere e duplicare gli sforzi fra numerosi programmi generici, è preferibile concentrarli su un numero ristretto di programmi altamente specializzati.]
e che all'interno di quell'ambito offra una varietà di metodi di analisi,^[Il primo motivo è che è difficile prevedere in anticipo i quesiti che potrebbero essere posti dal giudice all'interno di un caso concreto, e pertanto è meglio avere quanti più strumenti possibile a disposizione. Il secondo motivo è che se più metodi di analisi hanno la stessa funzione, e operano secondo tecniche diverse, e queste tecniche sono tutte valide, è possibile confrontare i vari risultati per giungere ad una valutazione più ponderata. Ad esempio, *VirusTotal* permette di analizzare un file usando più di 70 programmi antivirus. Se un ristretto numero di programmi ritiene che il file sia un virus, ma gli altri non rilevano nulla, molto probabilmente si tratta di un falso positivo. V. VirusTotal, *How it works*, 2023, <https://web.archive.org/web/20231231202321/https://docs.virustotal.com/docs/how-it-works>.]
anche mediante l'uso di *plug-in* (moduli aggiuntivi) scritti da sviluppatori di terze parti.^[Gli sviluppatori di terze parti sono gli sviluppatori diversi dagli sviluppatori originali. Se gli sviluppatori originali non sviluppano più il programma in maniera attiva, gli autori di *plug-in* possono continuare a fornire strumenti di analisi migliori e aggiornati, e quindi mantenere in vita il software, quasi sostituendosi agli sviluppatori originali.] 

### Presentazione delle conclusioni e contraddittorio

La presentazione è la fase finale del trattamento dei dati informatici, in cui le valutazioni svolte dal personale tecnico vengono concretamente acquisite all'interno del dibattimento.^[V. @Ferrazzano2014, pp. 41--42. Il perito e gli eventuali consulenti tecnici vengono inseriti nelle liste testimoniali (art. 468 c.p.p.), ed in ogni caso, il giudice acquisisce la relazione finale del perito (art. 227 c.p.p.) e le memorie scritte dai consulenti tecnici (art. 233 co. 1 c.p.p.).]
Questa fase non richiede l'uso di software per il trattamento dei dati, perché è puramente incentrata sulla discussione di come il software è stato usato nelle fasi precedenti.^[Il perito ed i consulenti discutono gli strumenti di analisi, i loro fondamenti scientifici, e la validità ed affidabilità delle conclusioni a cui sono arrivati, in un contraddittorio davanti al giudice.]

Le linee-guida per l'ingresso di conoscenze scientifiche all'interno del processo sono state indicate per la prima volta nel 1923 in *Frye v. United States*,^[L'unico requisito indicato era una *general acceptance* (generale accettazione) della teoria scientifica che si voleva far valere nel processo, v. @FryeVUnitedStates.]
e sono state riformulate nel 1993 dalla Corte Suprema degli Stati Uniti in *Daubert v. Merrel Dow Pharmaceuticals*.^[Le *Federal Rules of Evidence* (norme federali in materia di prove) sono state adottate nel 1975, e permettono l'assunzione di qualsiasi prova, purché non sia vietata dalla legge, o sia irrilevante (*Rule 402*; cfr. art. 191 co. 1 e art. 190 co. 1 c.p.p.). Una prova è rilevante se permette di determinare se un certo fatto sia stato commesso o meno (*Rule 401*; cfr. art. 187 co. 1 c.p.p.). La *expert testimony* (perizia o consulenza tecnica) non menziona il requisito della *general acceptance* degli elementi scientifici che vengono menzionati dall'esperto (*Rule 702*), e non è nemmeno possibile aggiungerlo in via interpretativa, perché mentre è possibile usare le decisioni di *common law* (decisioni giurisprudenziali) per interpretare uno *statute* (legge), questa interpretazione non può essere *contra legem* (contraria alla legge), ed il criterio restrittivo in *Frye* contrasta con il *permissive backdrop* (spirito permissivo) che ispira le *Federal Rules of Evidence*. V. @DaubertVMerrelDownPharmaceuticalsInc, pp. 585--589.]

In *Daubert* si afferma che il giudice è tenuto a compiere due valutazioni. La prima riguarda l'ammissibilità della prova scientifica [@DaubertVMerrelDownPharmaceuticalsInc, p. 593], che
deve essere fondata su conoscenze scientifiche^[Pertanto, deve essere ottenuta mediante il metodo scientifico, e deve essere ragionevolmente certa. Nella scienza non esistono certezze assolute, ma il metodo scientifico permette di creare modelli sempre più precisi. In particolare, è importante che l'oggetto della deposizione deve essere stato soggetto a verifica empirica. V. @DaubertVMerrelDownPharmaceuticalsInc, pp. 589--590.]
e deve essere rilevante e utile per l'accertamento dei fatti.^[Cfr. gli artt. 190. co. 1 e 187 co. 1 c.p.p., v. @DaubertVMerrelDownPharmaceuticalsInc, pp. 590--592.]

La seconda riguarda l'attendibilità della prova ritenuta ammissibile:^[L'elenco indicato dalla corte non è tassativo, v. @DaubertVMerrelDownPharmaceuticalsInc, p. 593.]

- La teoria o tecnica scientifica deve essere verificabile, ed è preferibile che sia stata verificata;^[La possibilità di verificare, confutare o falsificare le teorie caratterizza la scienza, e la distingue dalle altre forme di ricerca e studio, v. @DaubertVMerrelDownPharmaceuticalsInc, p. 593.]
- È preferibile (ma non necessario) che la teoria o tecnica sia stata pubblicata e soggetta a *peer-review*;^[La pubblicazione è un fattore importante, ma non determinante. Da sola la pubblicazione non è sufficiente a garantire l'affidabilità della teoria, e viceversa, teorie nuove (ma affidabili) potrebbero non essere state pubblicate. V. @DaubertVMerrelDownPharmaceuticalsInc, pp. 593--594.]
- Il tasso di errore (conosciuto o potenziale) e l'esistenza e aggiornamento di standard che regolano la tecnica scientifica devono essere presi in considerazione.^[V. @DaubertVMerrelDownPharmaceuticalsInc, p. 594. Per quanto riguarda l'informatica forense, può essere difficile misurare il "tasso di errore" del software con precisione matematica, ed è molto più probabile che il giudizio abbia natura discorsiva. Inoltre, non ci si deve limitare a considerare solo gli standard più autorevoli, perché l'evoluzione tecnologica potrebbe averli già resi parzialmente obsoleti nel tempo necessario per la loro preparazione. In particolare, se l'oggetto dell'analisi è nuovo, si deve considerare anche la ricerca scientifica indipendente, che non è ancora stata formalizzata in standard.]
- La *general acceptance* menzionata in *Frye* continua ad essere rilevante, ma non è più l'unico fattore.^[V. @DaubertVMerrelDownPharmaceuticalsInc, p. 594. Ridurre l'ammissibilità solo al fatto che una teoria è largamente condivisa significa escludere l'ammissibilità di tutte le teorie che hanno solidi fondamenti scientifici, ma che semplicemente non hanno ancora ricevuto sufficiente attenzione dalla comunità scientifica. Questo è il caso tipico dell'informatica forense: dato che l'oggetto di studio è in continua evoluzione, sarebbe impossible riuscire ad ottenere un largo consenso su ogni singolo metodo di analisi.]

In Italia, la sentenza Cozzini del 2010^[V. &sect; 16 in @CassPenNum43786Anno2010]
introduce dei criteri analoghi a quelli previsti nel caso *Daubert*, che continuano ad essere riaffermati dalla Cassazione anche di recente [@CassPenNum1801Anno2022, p. 21]:

> Al riguardo, mette conto richiamare i criteri di valutazione della prova scientifica delineati dalla giurisprudenza di legittimità, soprattutto sulla scorta dei cc.dd. canoni Daubert (dalla sentenza nordamericana Daubert vs Merrel Dow Pharmaceuticals, Inc. 509 U.S. 579, 113 S. Ct. 2786): &laquo;Per valutare l'attendibilità di una teoria occorre esaminare gli studi che la sorreggono. Le basi fattuali sui quali essi sono condotti. [L]'ampiezza, la rigorosità, l'oggettività della ricerca. Il grado di sostegno che i fatti accordano alla tesi. La discussione critica che ha accompagnato l'elaborazione dello studio, focalizzata sia sui fatti che mettono in discussione l'ipotesi sia sulle diverse opinioni che nel corso della discussione si sono formate. L'attitudine esplicativa dell'elaborazione teorica. Ancora, rileva il grado di consenso che la tesi raccoglie nella comunità scientifica. Infine, dal punto di vista del giudice, che risolve casi ed esamina conflitti aspri, è di preminente rilievo l'identità, l'autorità indiscussa, l'indipendenza del soggetto che gestisce la ricerca, le finalità per le quali si muove&raquo; (Sez. 4, n. 43786 del 17/09/2010, Cozzini, Rv. 248943-4).

In *Daubert* si afferma che l'uso di criteri più flessibili rispetto alla *general acceptance* non risulterà nell'ingresso di teorie pseudo-scientifiche nel processo, perché il processo accusatorio ha istituti per esaminare prove ammissibili, ma di dubbia affidabilità [Ad esempio, l'esame incrociato e l'ammissione di prove contrarie. V. @DaubertVMerrelDownPharmaceuticalsInc, pp. 595--596.].

Allo stesso modo, nella sentenza Knox del 2015 si afferma che per quanto riguarda la valutazione della prova "[l]e coordinate di riferimento dovranno essere quelle afferenti al principio del contraddittorio ed al controllo del giudice sul processo di formazione della prova".^[Il "controllo del giudice" non va inteso come un ritorno al modello inquisitorio, ma come la necessità che il giudice valuti attivamente l'affidabilità della prova scientifica, invece di accettarla in maniera passiva. V. @CassPenNum36080Anno2015, pp. 34--35.]

È possibile notare degli elementi in comune fra il diritto processuale ed il metodo scientifico:

- Entrambi cercano di approssimare la realtà mediante un confronto fra più parti.^[Nel contraddittorio, le parti cercano di approssimare la realtà storica criticando e cercando di contraddire gli argomenti dell'altra parte. Nella *peer-review*, gli scienziati cercano di approssimare il funzionamento dei fenomeni naturali creando e falsificando ipotesi e teorie.]
- All'interno del confronto, si deve spiegare e difendere il proprio ragionamento;^[Le parti devono indicare in maniera dettagliata le teorie scientifiche seguite, le attività pratiche svolte, ed il processo logico che è stato seguito per arrivare ad una certa conclusione. La motivazione deve essere comprensibile, in modo che sia criticabile e falsificabile, e deve essere sufficientemente dettagliata, in modo che l'altra parte processuale o gli altri scienziati possano provare a ripetere l'esperimento e riprodurre i risultati.]
- Entrambi favoriscono la pubblicazione delle informazioni e la trasparenza nel procedimento.^[Nel diritto processuale l'obbligo del segreto cade dopo la conclusione delle indagini preliminari (art. 329 c.p.p.), le udienze sono pubbliche a pena di nullità (art. 471 co. 1 c.p.p.) e i casi in cui si procede a porte chiuse sono l'eccezione (art. 472 c.p.p.). Nel metodo scientifico, qualsiasi dettaglio o informazione che non viene pubblicata rende la *peer-review* più difficoltosa, e pertanto diminuisce la qualità della ricerca scientifica.]

Dato che l'informatica forense ha una doppia natura, giuridica e scientifica, a maggior ragione deve essere ispirata da questi elementi; e dato che per l'esercizio dell'informatica forense è strettamente necessario usare del software, anche gli strumenti di analisi devono essere sviluppati ed utilizzati secondo i principi del confronto fra più parti, della motivazione del proprio operato, e della trasparenza.

## Inquadramento legale e tecnico del software

### Definizione di software libero

Il modello di software ideale per soddisfare le esigenze appena indicate è il software libero.^[In inglese *free software*, dove *free* va inteso come "libero da vincoli", e non "gratuito", v. @FSFWhatIsFreeSoftware, sez. "Free software can be commercial".]
Il software può essere definito libero se sviluppato e distribuito al pubblico in maniera da garantire quattro libertà fondamentali:

> The freedom to run the program as you wish, for any purpose (freedom 0).
>
> The freedom to study how the program works, and change it so it does your computing as you wish (freedom 1). Access to the source code is a precondition for this.
>
> The freedom to redistribute copies so you can help others (freedom 2).
>
> The freedom to distribute copies of your modified versions to others (freedom 3). By doing this you can give the whole community a chance to benefit from your changes. Access to the source code is a precondition for this.^[La libertà di eseguire il programma come si desidera, per qualsiasi scopo (libertà 0). La libertà di studiare come il programma funziona, e modificarlo in modo che funzioni a proprio piacimento (libertà 1). L'accesso al codice sorgente è una condizione necessaria per questa libertà. La libertà di ridistribuire copie così da aiutare gli alti (libertà 2). La libertà di modificare copie della tua versione modificata ad altri (libertà 3). Così facendo, puoi offrire all'intera comunità la possibilità di beneficiare delle tue modifiche. L'accesso al codice sorgente è una condizione necessaria per questa libertà.]

Se anche solo una di queste libertà è limitata^[È irrilevante che la limitazione sia minima, ipotetica, difficile da far valere nella pratica, fondata su motivi etici, ecc. Ad esempio, la licenza di *jsmin*, scritto da Douglas Crockford, contiene la frase "*The Software shall be used for Good, not Evil.*" (il software dovrà essere usato per il bene, non per il male). Questa clausola è considerata una limitazione di una delle libertà fondamentali (v. @FSFWhatIsFreeSoftware, sez. "The freedom to run the program as you wish", e @FSFVariousLicensesAndCommentsAboutThem, sez. "The JSON License"), e pertanto rende il programma non-libero. V. R. Grove, *JSMin isn't welcome on Google Code*, 2009, <https://web.archive.org/web/20230114224625/https://wonko.com/post/jsmin-isnt-welcome-on-google-code/>.]
si parla di software non-libero o proprietario [@FSFWhatIsFreeSoftware, sez. "The four essential freedoms"].

### Codice sorgente e codice macchina

L'esercizio delle libertà presuppone la possibilità di accedere al *source code* (codice sorgente). Il codice sorgente viene definito come [@FSFWhatIsFreeSoftware, sez. "The freedom to study the source code and make changes"]:

> *[T]he preferred form of the program for making changes in. Thus, whatever form a developer changes to develop the program is the source code of that developer's version.*^[La rappresentazione del programma preferita per apportare cambiamenti. Pertanto, qualsiasi rappresentazione lo sviluppatore cambi al fine di sviluppare il programma è il codice sorgente di quella versione del programma.]

È preferibile usare una interpretazione estensiva di questa definizione, che includa oltre al codice propriamente detto^[File di testo che contengono istruzioni scritte in un determinato linguaggio di programmazione.]
anche qualsiasi altro file che sia necessario o utile per l'uso del programma.^[Ad esempio, file di configurazione, o file che contengono comandi per compilare ed installare il programma. Più in generale, qualsiasi file la cui presenza o contenuto altera il comportamento del programma in qualsiasi modo, anche se questo cambiamento riguarda solo come i dati vengono presentati all'utente, e non come vengono elaborati, deve essere considerato parte del codice sorgente di quel programma.]

Il codice sorgente si contrappone al *machine code* (codice macchina), la forma del programma che può essere eseguita direttamente dalla macchina.^[Per "macchina" si intende più precisamente il processore, che è in grado di comprendere solo un insieme di istruzioni limitato.]
Il codice sorgente viene trasformato in codice macchina da un programma chiamato *compiler* (compilatore).^[Salvo bug nel compilatore, il codice sorgente ed il codice macchina rappresentano le stesse istruzioni, con la differenza che sono espresse in due linguaggi diversi. Il codice sorgente è scritto in un linguaggio più vicino ai linguaggi naturali, e quindi è più facile da leggere, scrivere e modificare per gli sviluppatori, ma non può essere eseguito. Viceversa, il codice macchina è un linguaggio che consiste solo in una lunga lista di istruzioni estremamente semplici, ed è difficile da modificare a mano, ma può essere eseguito dalla macchina.]

Il codice macchina presenta caratteristiche che ostacolano l'esercizio delle libertà fondamentali: non può essere sempre eseguito,^[Il codice sorgente può sempre essere ricompilato e quindi funzionare su più processori. Questo limita la libertà di eseguire il programma. Il codice macchina consiste in un insieme chiuso di possibili istruzioni (*instruction set*) che vengono codificate in codice binario secondo un formato preciso. Questi elementi variano a seconda dell'architettura del processore (x86, AMD64, ARM, etc.), a seconda del momento di produzione del processore (i processori più nuovi supportano più istruzioni), ecc. Pertanto, il codice macchina è tendenzialmente legato all'architettura per cui è stato compilato.]
perde la struttura originale^[Questo limita la libertà di studiare e modificare il programma, perché diventa necessario ricostruire il suo funzionamento, e non è possibile fare riferimento al codice già esistente per apportare modifiche. Ad esempio, il codice sorgente può essere diviso in numerosi file, ma la compilazione risulta in un singolo file; informazioni come il nome delle variabili, dei valori nelle strutture di dati, delle funzioni, ecc., sono sostituite da riferimenti ad indirizzi di memoria, perché è l'unico formato che il processore comprende; i commenti che spiegano come il codice funziona vengono eliminati; ecc.]
e risulta "offuscato".^[Questo limita la libertà di studiare il programma, perché diventa difficile seguire il suo funzionamento. La perdita della struttura originale è già una prima forma di "offuscamento" del codice sorgente. Inoltre, il compilatore può riscrivere le istruzioni del codice macchina in modo da raggiungere lo stesso risultato, ma in maniera più efficiente (*compiler optimizations*), che rende ancora più difficile capire il funzionamento del codice. Ad esempio, un'istruzione usata per calcolare gli indirizzi di memoria può essere anche usata per compiere calcoli aritmetici (v. B. Visness, *Using the LEA instruction for arbitrary arithmetic*, 2022, <https://web.archive.org/web/20220630160511/https://handmade.network/forums/articles/t/7111-using_the_lea_instruction_for_arbitrary_arithmetic>). Ancora, è possibile introdurre del vero e proprio offuscamento intenzionale, ricombinando il codice in maniera da rendere estremamente difficile capire il suo funzionamento (ad esempio, v. xoreaxeaxeax, *movfuscator*, 2020, <https://github.com/xoreaxeaxeax/movfuscator/tree/ea37dae93fbcd93f642c71a53878da588bd7ddb4>).]

### Software e l.d.a.

Nell'ordinamento italiano, i programmi per elaboratore vengono espressamente equiparati ad un'opera letteraria (art. 1 co. 2 e art. 2 n. 8 l.d.a.),^[Legge 22 aprile 1941, n. 633, "Protezione del diritto d'autore e di altri diritti connessi al suo esercizio."]
indipendentemente dal fatto che il software sia espresso come codice sorgente o codice macchina.^[Come indicato espressamente dall'art. 10(1) dell'accordo TRIPs (v. <https://web.archive.org/web/20230929163013/https://biblioteche.cultura.gov.it/it/documenti/Servizio_III/4_accordo_trips_1994_x1x.pdf>) e come desumibile dall'art. 4 del trattato OMPI sul diritto d'autore (v. <https://web.archive.org/web/20231230130759/https://biblioteche.cultura.gov.it/it/documenti/Servizio_III/5_trattato_ompi_sul_diritto_d_autore_wct_1996_x1x.pdf>).]

Questo inquadramento ha una serie di conseguenze. Alcune sono negative, perché sono funzionali ad ostacolare lo studio del software non-libero da parte dell'informatica forense.^[I software utilizzati dagli utenti tendono ad essere sistemi operativi e programmi proprietari. Da un punto di vista tecnico, l'analisi è già difficoltosa, ma il diritto d'autore permette l'aggiunta di ulteriori restrizioni, che complicano ulteriormente il lavoro dei tecnici. Ancora peggio, gli strumenti di analisi usati dai tecnici tendono ad essere proprietari, e quindi senza l'accesso al codice sorgente è difficile, se non impossibile, spiegare come funzionano in maniera dettagliata all'interno del contraddittorio, e sapere se funzionano correttamente.]
Altre sono positive, perché (seppur entro certi limiti) permettono l'esercizio delle libertà relative al software libero.

La conseguenza più immediata è Il "diritto esclusivo" dell'autore di creare copie dell'opera (software) previsto in generale dall'art. 13 l.d.a., e in maniera specifica per i "programmi per elaboratore" dall'art. 64-*bis* lett. *a* l.d.a.^[Sono previste delle limitazioni ed eccezioni a questo diritto. Ad esempio, è possibile riprodurre opere "a fini di pubblica sicurezza, nelle procedure [&hellip;] giudiziarie" (art. 67 l.d.a.). Il processo penale potrebbe essere considerato una procedura penale con fini di sicurezza. Ancora, è possibile riprodurre le opere "per uso personale", purché non vengano distribuite al pubblico (art. 68 co. 1 e 6 l.d.a.).]

Una seconda conseguenza è la possibilità di limitare l'uso delle copie^[Si parla di "uso" e non "creazione" delle copie, perché è sempre possibile copiare i dati informatici. L'unico modo per evitare la creazione di copie non autorizzate è applicare dei meccanismi che impediscono l'esecuzione del software copiato senza autorizzazione. Ad esempio, si può controllare la presenza di *dongle* USB che contengono una licenza per l'uso del software in formato digitale, oppure si possono contattare i server dello sviluppatore per verificare che l'utente sia autorizzato ad usare il programma, ecc. L'efficacia di queste misure di protezione si basa sulle caratteristiche del software compilato: sono difficili da rimuovere perché è difficile capire quali parti del codice macchina contengono le istruzioni necessarie al loro funzionamento.]
mediante l'uso di misure tecnologiche,^[La legge permette e protegge l'uso di misure tecnologiche che possono limitare la libertà di eseguire il programma. Spesso ci si riferisce all'uso di queste misure con l'acronimo *DRM* (*digital rights management*, gestione digitale dei diritti). Gli sviluppatori del software non sono tenuti ad usare questo tipo di misure (v. @Blomqvist2014, 207), ed in questo caso si parla di opere che sono *DRM-free* (libere da DRM).]
come previsto dall'art. 11 del trattato OMPI sul diritto d'autore [@Blomqvist2014, 205]
e dall'art. 102-*quater* l.d.a.:

> 1\. I titolari di diritti d'autore [&hellip;] possono apporre sulle opere o sui materiali protetti misure tecnologiche di protezione efficaci che comprendono tutte le tecnologie, i dispositivi o i componenti che, nel normale corso del loro funzionamento, sono destinati a impedire o limitare atti non autorizzati dai titolari dei diritti.
>
> 2\. Le misure tecnologiche di protezione sono considerate efficaci nel caso in cui l'uso dell'opera o del materiale protetto sia controllato dai titolari tramite l'applicazione di un dispositivo di accesso o di un procedimento di protezione, quale la cifratura, la distorsione o qualsiasi altra trasformazione dell'opera o del materiale protetto, ovvero sia limitato mediante un meccanismo di controllo delle copie che realizzi l'obiettivo di protezione.

La l.d.a. non indica un elenco di *exceptions and limitations* ("eccezioni e limitazioni") che permettono di rimuovere o aggirare le misure di sicurezza.^[L'art. 102-*quater* co. 3 afferma solo che resta salva la disciplina in generale sui programmi per elaboratore. Alcuni stati hanno ammesso la possibilità di rimuovere le misure di sicurezza, ma solo in casi limitati o eccezionali (ad esempio, per permettere l'uso da parte dell'autorità giudiziaria, o per ragioni di sicurezza nazionale). V. @Blomqvist2014, p. 208.]
Tuttavia, anche se la legge prevedesse esplicitamente questa possibilità, sarebbe preferibile evitare di rimuovere le misure di protezione per ragioni tecniche.^[Per essere efficace, il DRM deve essere difficile da rimuovere, ma più il funzionamento del DRM è complesso, e quindi più è difficile sapere quali istruzioni nel codice macchina vanno rimosse, e maggiore è il rischio di andare a modificare anche il programma in maniera difficilmente imprevedibile. Questo margine di incertezza è inaccettabile nel software scientifico.]

Una terza conseguenza è la possibilità di studiare il funzionamento del programma. È data senza limitazioni significative, ed è rafforzata dalla previsione di nullità per le clausole contrarie (art. 64-*ter* co. 3 l.d.a.):

> Chi ha il diritto di usare una copia del programma per elaboratore può, senza l'autorizzazione del titolare dei diritti, osservare, studiare o sottoporre a prova il funzionamento del programma, allo scopo di determinare le idee ed i principi su cui è basato ogni elemento del programma stesso, qualora egli compia tali atti durante operazioni di caricamento, visualizzazione, esecuzione, trasmissione o memorizzazione del programma che egli ha il diritto di eseguire. Le clausole contrattuali pattuite in violazione del presente comma e del comma 2 sono nulle.

L'ultima conseguenza è la possibilità di eseguire il *reverse-engineering* ("ingegneria a ritroso"),^[Laddove la *software engineering* (ingegneria informatica) costruisce il software, la *reverse-engineering* serve a capire come il software è stato costruito. Consiste nell'analisi del codice macchina, già compilato, per studiare ed eventualmente cercare di ricostruire un'approssimazione del codice sorgente originale.]
ma al solo fine dell'interoperabilità^[L'interoperabilità è la "[c]apacità di due o più sistemi, reti, mezzi, applicazioni o componenti, di scambiare informazioni tra loro e di essere poi in grado di utilizzarle." V. Treccani.it, *Interoperabilità*, 2008, <https://web.archive.org/web/20231228151041/https://www.treccani.it/enciclopedia/interoperabilita_(Enciclopedia-della-Scienza-e-della-Tecnica)/>.]
(art. 64-*quater* co. 1 l.d.a.):

> L'autorizzazione del titolare dei diritti non è richiesta qualora la riproduzione del codice del programma di elaboratore e la traduzione della sua forma ai sensi dell'art. 64-bis, lettere a) e b), compiute al fine di modificare la forma del codice, siano indispensabili per ottenere le informazioni necessarie per conseguire l'interoperabilità [&hellip;]

L'interoperabilità non può sconfinare nella creazione di "software sostanzialmente simile" (co. 2):

> Le disposizioni di cui al comma 1 non consentono che le informazioni ottenute in virtù della loro applicazione: [&hellip;] siano utilizzate per lo sviluppo, la produzione o la commercializzazione di un programma per elaboratore sostanzialmente simile nella sua forma espressiva, o per ogni altra attività che violi il diritto di autore.

Infine, è di nuovo prevista la nullità per clausole contrattuali contrarie ai commi precedenti (co. 3).

Per quanto riguarda l'informatica forense, l'attività di analisi dei dati informatici rientra nella definizione di interoperabilità,^[Normalmente, quando si parla di interoperabilità si pensa alla possibilità di aprire i file di Word (in formato DOC e DOCX) in programmi come LibreOffice, o di aprire i file di Photoshop (in formato PSD) in programmi come GIMP, ecc. In altre parole, si pensa all'uso di quei dati all'interno di programmi non specializzati, da parte di utenti ordinari. Tuttavia, non c'è una differenza significativa fra un utente che apre il file per visualizzarlo ed eventualmente modificarlo, ed un tecnico che lo apre per analizzarlo, in entrambi i casi è necessario che il programma sia in grado di leggere quel formato. Pertanto, si può comunque parlare di interoperabilità.]
e non è "sostanzialmente simile" al programma originale.^[I programmi di analisi spesso non hanno bisogno di modificare o scrivere i dati, ma solo di leggerli, perché è molto probabile che l'analisi venga svolta con algoritmi *ad hoc*, sviluppati in maniera indipendente rispetto al programma originale. Pertanto, è difficile parlare di una somiglianza sostanziale, quando le funzioni sono radicalmente diverse.]

Gli artt. 64-*ter* e 64-*quater* l.d.a. sono estremamente importanti per l'informatica forense. Il primo permette di studiare il software proprietario, e quindi di creare un modello del suo funzionamento secondo il metodo scientifico.^[In sua assenza, l'attività di studio sarebbe una continua violazione del diritto d'autore.]
Il secondo permette di creare strumenti di analisi che sono in grado di usare i formati proprietari.^[In sua assenza, sarebbe impossible sviluppare strumenti di analisi in grado di leggere i formati proprietari e non documentati pubblicamente (come ad esempio, il *filesystem* NTFS di Windows).]

### Licenze d'uso del software libero nell'ordinamento italiano

I contratti di licenza d'uso^[Il termine "licenza" è un calco linguistico dall'inglese *license*. In italiano le "licenze" propriamente dette riguardano la possibilità di sfruttare economicamente il diritto di privativa industriale (come marchi e brevetti). V. @Geraci2015, pp. 7--8. Nel seguito della trattazione, le espressioni "contratto di licenza d'uso" e "licenza" saranno usati in maniera intercambiabile.]
del software sono un modello di origine statunitense in cui il licenziante (generalmente, chi sviluppa il software) concede al licenziatario (chi ne ottiene una copia) vari diritti, a titolo gratuito o oneroso.

Il software proprietario usa licenze *ad hoc*, che vietano (espressamente o implicitamente)^[Per concedere l'uso dei diritti, è necessario indicarli espressamente e per iscritto (artt. 109 e 110 l.d.a.). Pertanto, non indicare che è possibile eseguire liberamente il software, crearne copie, modificarlo, ecc. è funzionalmente equivalente a negare espressamente queste facoltà.]
l'esercizio delle libertà fondamentali del software libero. È possibile limitare anche la libertà più fondamentale, la possibilità di eseguire il software (art. 64-*bis* co. 1 lett. *a*).^[Ad esempio, imponendo dei limiti riguardo al tipo di hardware su cui il software può essere eseguito, sul numero di utilizzatori simultanei, ecc., e questi termini contrattuali possono essere fatti valere mediante l'uso di misure di sicurezza, che impediscono l'esecuzione del software in caso di loro violazione.]

Il software libero usa generalmente delle licenze standard, che possono essere chiamate *free software licenses*,^[Se rispettano la definizione di *free software*, v. @FSFVariousLicensesAndCommentsAboutThem.]
*open source licenses*,^[Se rispettano la definizione di *open source software* della OSI (v. @OSIOpenSourceDefinition). Per un elenco, v. @OSIApprovedLicenses.]
o più genericamente, *FOSS licenses* (*free and open-source licenses*, licenze per software libero e a sorgente disponibile).^[In alcuni casi si usa l'espressione *FLOSS* invece che *FOSS*, per includere anche l'aggettivo *libre*. *Libre* ha lo stesso significato di *free*, ma non presenta la stessa ambiguità semantica.]

Per quanto riguarda il software libero, è preferibile evitare di usare licenze meno conosciute,^[Ad esempio, è preferibile evitare licenze come la Unlicense o la WTFPL, e sostituirle con le licenze 0BSD o MIT. V. C. Morgan, *Don't use the Unlicense: it's an inferior license wrapped in an atrocious name.*, 2022, <https://web.archive.org/web/20230519081106/https://chrismorgan.info/blog/unlicense/>, e AA. VV., *Should I use the WTFPL for my FLOSS project?*, 2015, <https://web.archive.org/web/20230131102031/https://opensource.stackexchange.com/questions/1359/should-i-use-the-wtfpl-for-my-floss-project>.]
o peggio ancora, scrivere una licenza originale. Piuttosto, è consigliabile usare le licenze FOSS più comuni,^[Ad esempio, le licenze GPL, MIT o Apache 2.0.]
per vari motivi: le licenze sono contratti,^[Le licenze devono rispettare la legge, e devono essere interpretate per valutare quali effetti producono. È sempre preferibile che un contratto sia scritto da un esperto in materie legali, e faccia uso di clausole standard, in modo da minimizzare ambiguità o disaccordi nell'interpretazione.]
le licenze più importanti sono state usate in procedimenti giudiziari,^[Questo significa che si è formato un precedente sulla validità ed interpretazione della licenza. Per una lista di casi riguardanti la GPL, v. AA. VV., *Have there been any lawsuits involving breach of open source licences?*, 2021, <https://web.archive.org/web/20240110160950/https://opensource.stackexchange.com/questions/11452/have-there-been-any-lawsuits-involving-breach-of-open-source-licences>.]
e la compatibilità fra le licenze più utilizzate è già conosciuta.^[Uno dei vantaggi più importanti del software libero è la possibilità di condividere e riutilizzare il codice sorgente fra più progetti. A questo fine, è necessario verificare che le licenze con cui i componenti sono distribuiti siano compatibili fra di loro, e che i loro termini non si contraddicano. Questa analisi deve essere svolta una sola volta se tutti usano le stesse licenze, ma andrebbe fatta caso per caso se ciascuno usasse una propria licenza. V. @StallmanLicenseCompatibilityAndRelicensing.]

Le licenze FOSS possono essere utilizzate anche nell'ordinamento giuridico italiano.
È preferibile considerare una licenza FOSS un contratto atipico,^[Il codice civile ammette la trasmissione di diritti anche mediante contratti atipici (art. 1322 c.c.).]
e di evitare di forzarla negli schemi dei contratti tipici.^Ad esempio, in passato le licenze sono state qualificate come un contratto di locazione che ha ad oggetto l'uso del software (v. @Geraci2015, p. 21), oppure come un contratto di compravendita che ha per oggetto la trasmissione del diritto di usare il software (v. @Geraci2015, p. 23). Tuttavia, queste ricostruzioni presentano problemi. Ad esempio, locazione e compravendita riguardano solo l'uso del software (il software libero fornisce più diritti all'utente), sono contratti a titolo oneroso (il software libero di solito viene distribuito gratuitamente), non sono state pensate per il software (il software presenta caratteristiche particolari), ecc.]
La licenza trasferisce dei diritti a chi riceve una copia del software,^[I diritti che conseguono alla creazione dell'opera possono essere trasmessi mediante contratto, che deve avere forma scritta (artt. 107 co. 1 e 110 l.d.a). Si può intendere trasferito qualsiasi diritto contenuto nella l.d.a. il cui esercizio sia necessario per l'esercizio delle libertà che caratterizzano il software libero.]
a titolo gratuito.^[Il software libero può essere usato per scopi commerciali, e può formare oggetto di vendita, ma le libertà associate al software libero non possono essere vendute. In altre parole, gli sviluppatori originali possono vendere una copia del programma, ma chiunque acquista quella copia è poi libero di ridistribuirla gratuitamente; viceversa, se il codice è distribuito gratuitamente, ma l'esercizio delle libertà deve essere acquistato, non si può più parlare di codice libero. V. @FSFWhatIsFreeSoftware, sez. "Free software can be commercial").]

### Licenza GPL

La licenza *GNU GPL* (*GNU General Public License*) è una licenza *copyleft*^[*Copyleft* è un gioco di parole con *copyright* (diritto d'autore). Normalmente il diritto d'autore serve a limitare la ridistribuzione dell'opera, mentre le licenze *copyleft* garantiscono questo diritto a chiunque ottenga una copia dell'opera.]
che strumentalizza il diritto d'autore per garantire le libertà previste dal software libero. La GPL afferma esplicitamente la possibilità di distribuire copie non modificate del programma:^[Le copie devono contenere l'indicazione degli autori e della licenza, l'indicazione della limitazione di responsabilità, e una copia della licenza. È possibile richiedere un pagamento per la copia, oppure offrire supporto o garanzie a pagamento. V. @GPLv3, sez. "4. Conveying Verbatim Copies.".]

> *You may convey verbatim copies of the Program's source code as you receive it, in any medium, provided that you conspicuously and appropriately publish on each copy an appropriate copyright notice; keep intact all notices stating that this License and any non-permissive terms added in accord with section 7 apply to the code; keep intact all notices of the absence of any warranty; and give all recipients a copy of this License along with the Program.*
>
> *You may charge any price or no price for each copy that you convey, and you may offer support or warranty protection for a fee.*

La sezione successiva regola la distribuzione di copie modificate:^[In breve, devono essere rilasciate come codice sorgente, si deve indicare l'autore e la data delle modificazioni (lett. *a*), l'uso della licenza GPL (lett. *b*) e l'intera opera derivata deve essere rilasciata secondo i termini della stessa licenza (lett. *c*). V. @GPLv3, sez. "5. Conveying Modified Source Versions.".]

> *You may convey a work based on the Program, or the modifications to produce it from the Program, in the form of source code under the terms of section 4, provided that you also meet all of these conditions:*
>
> a) *The work must carry prominent notices stating that you modified it, and giving a relevant date.*
> b) *The work must carry prominent notices stating that it is released under this License and any conditions added under section 7. This requirement modifies the requirement in section 4 to "keep intact all notices".*
> c) *You must license the entire work, as a whole, under this License to anyone who comes into possession of a copy. \Omissis{} This License gives no permission to license the work in any other way, but it does not invalidate such permission if you have separately received it.*

Se un programma è composto di più parti si deve distinguere se sono indipendenti fra di loro, o se formano un unico programma, perché nel secondo caso la GPL si estende all'intero programma:

> *A compilation of a covered work with other separate and independent works, which are not by their nature extensions of the covered work, and which are not combined with it such as to form a larger program, in or on a volume of a storage or distribution medium, is called an "aggregate" if the compilation and its resulting copyright are not used to limit the access or legal rights of the compilation's users beyond what the individual works permit. Inclusion of a covered work in an aggregate does not cause this License to apply to the other parts of the aggregate.*

La GPL permette la possibilità di fornire copie in forme diverse dal codice sorgente, ma si deve indicare come ottenere il codice sorgente.^[Ad esempio, spesso il software libero viene distribuito come codice macchina, in modo che possa essere eseguito, senza dover essere compilato. Tuttavia, si deve offrire anche la possibilità di scaricare il codice sorgente, oppure di richiedere una copia. V. @GPLv3, sez. "6. Conveying Non-Source Forms.".]

L'obiettivo della GPL è di garantire che il software rimanga sempre libero, e che quindi il codice sorgente sia sempre disponibile agli utilizzatori.^[Si contrappone alle licenze *permissive*, che invece ammettono la possibilità che il codice sorgente sia incluso all'interno di programmi proprietari, e non richiedono che l'utilizzatore del programma possa ottenere l'accesso al codice sorgente. V. @Geraci2015, pp. 72--73.]

Per raggiungere questo obiettivo, prevede due "clausole virali": la prima è che qualsiasi opera derivata deve usare a sua volta la GPL,^[È un rapporto "verticale": se un programmatore modifica del codice distribuito con la GPL, deve usare la GPL anche per la versione modificata. V. @Geraci2015, p. 71.]
la seconda è che qualsiasi opera che usa un componente già esistente e rilasciato con la GPL deve usare a sua volta la GPL.^[Stallman (l'autore della GPL) ha chiarito che se un programma usa la libreria GPL *readline*, questo è sufficiente per rilasciare l'intero programma con la licenza GPL, anche se il programma e la libreria vengono distribuiti separatamente. Questa proprietà è estremamente utile per il software scientifico, perché garantisce che continui a rimanere software libero. V. @Why-CLISP-is-under-GPL, sez. "From rms@gnu.ai.mit.edu Mon Oct 19 00:06:25 1992", "From rms@gnu.ai.mit.edu Fri Nov  6 21:31:33 1992" e  "From rms@gnu.ai.mit.edu Sat Oct 31 01:29:01 1992".]

## Confronto fra software proprietario e libero

### Accesso al codice sorgente

Dopo aver descritto in dettaglio le esigenze del software per l'informatica forense, e le caratteristiche del software libero, è possibile dimostrare in maniera dettagliata perché il software libero è un modello migliore rispetto al software proprietario per quanto riguarda lo sviluppo di strumenti per il trattamento dei dati nell'informatica forense.

La caratteristica più importante del software libero è la possibilità di leggere il codice sorgente.^[È importante far notare che se l'unica facoltà concessa è la possibilità di leggere il codice sorgente, ma si vieta la possibilità di modificarlo o distribuirlo, il software non è libero o *open source*, ma è proprietario, e più specificamente *source-available* (con codice sorgente disponibile).  Ad esempio, il codice sorgente per il programma di backup Tarsnap è pubblicamente disponibile (v. <https://github.com/Tarsnap/tarsnap/tree/dfcc22d1e19e6813841aa6bd731be3bb357b252f>), ed è possibile scaricare e compilare il codice sorgente, ma è vietato compilare una versione modificata del software (v. Tarsnap.com, *Tarsnap Terms and Conditions*, 2024, <https://web.archive.org/web/20240114184641/https://www.tarsnap.com/legal.html>).  Il motivo per cui non si permette di modificarlo è per garantire che il servizio costi il meno possibile (v. Tarsnap.com, *Whys of Tarsnap Terms and Conditions*, 2024, <https://web.archive.org/web/20240329083745/http://www.tarsnap.com/legal-why.html>, sez. "Why do people have to use unmodified Tarsnap client code?").]
Gli svantaggi di non poter leggere il codice sorgente nel software proprietario sono molteplici:

- Diventa più difficile rilevare e studiare i bug;^[Dato che non è possibile confrontare come il programma si dovrebbe comportare (secondo il codice sorgente), e come si comporta nella pratica, può essere difficile sapere se un certo comportamento è voluto dagli sviluppatori, oppure è un bug, e se si trova un bug, non è possibile studiare il codice sorgente per trovare la sua origine, e cercare di capire come la sua presenza può aver influito sui risultati.]
- Non è possibile sapere se i metodi di analisi sono stati implementati correttamente;^[Se il programma sta implementando dei metodi di analisi descritti dalla ricerca scientifica, non è possibile verificare che questi metodi siano stati implementati correttamente, ed il programma nel suo complesso funzioni correttamente. Ci si può solo fidare, o cercare di verificare l'implementazione con metodi indiretti (ad esempio, confrontando il comportamento del programma proprietario con altri programmi, di cui si conosce l'esatto funzionamento), ma entrambe le alternative creano margini di incertezza difficilmente accettabili.]
- Si limita l'esercizio del diritto alla difesa e lo svolgimento del contraddittorio;^[Dato che non è possibile sapere in dettaglio come lo strumento è giunto a quel risultato, diventa difficile riuscire a rispondere all'accusa in maniera specifica: sarebbe come ricevere una sentenza di condanna che non contiene la motivazione. Se non è possibile difendersi in maniera puntuale, diventa difficile avere un contraddittorio fruttuoso fra le parti. Si potrebbe ipotizzare una situazione in cui anche se il codice sorgente non è disponibile, il funzionamento del software proprietario è comunque ampiamente documentato, e quindi diventa possibile difendersi e avere un contraddittorio fruttuoso. Tuttavia, un conto è spiegare in maniera astratta come funziona il software, un conto è verificare le istruzioni contenute nel codice sorgente del programma che è stato usato nel caso concreto, e la loro corrispondenza al comportamento effettivo del programma quando viene eseguito; il diritto alla difesa ed il principio del contraddittorio sono soddisfatti solo nel secondo caso.]
- Per il giudice diventa difficile motivare adeguatamente la sentenza.^[Il giudice si trova davanti a due alternative. Può fidarsi dello strumento di analisi proprietario, usando argomenti come l'appello all'autorità ("è un programma usato da professionisti", "è sviluppato da esperti del settore", "se fosse inaffidabile non avrebbe così largo impiego", ecc.), oppure può non fidarsi, adducendo come motivo l'impossibilità di studiare il comportamento del programma. In entrambi i casi, si tratta di estremi, e non è possibile svolgere una discussione più articolata.]

Il problema della motivazione della sentenza quando si usano software ed algoritmi proprietari è stato analizzato dalla giurisprudenza amministrativa, ma i principi sono gli stessi per qualsiasi tipo di decisione [@TARNapoliNum7003Anno2022]:

> Tra le indicate garanzie assume primaria importanza il rispetto del principio di trasparenza, che, com'è noto, trova un immediato corollario nell'obbligo di motivazione degli atti amministrativi ex art. 3 l. 241/90 e che non può essere soppresso né ridotto sol per la presenza di un algoritmo all'interno dell'iter procedimentale.
>
> Invero, il fatto che il provvedimento venga emanato sulla scorta di una complessa operazione di calcolo produce l'opposto effetto di rafforzare, per certi versi, l'obbligo motivazionale in capo all'Amministrazione, la quale dovrà rendere la propria decisione finale non solo conoscibile, ma anche comprensibile.
>
> Occorre spostare l'attenzione a monte, sulla costruzione dell'algoritmo; su come i parametri dell'algoritmo vengono scelti (operazione di per sé soggettiva), e come si combinano tra loro; e ancor prima su come i termini assunti quale parametro siano stati realizzati.
>
> La questione dell'individuazione dei termini da assumersi per la costruzione dell'algoritmo indica il momento in cui si opera la scelta caratterizzata da discrezionalità, sì che a queste fasi preliminari alla nascita dell'algoritmo devono essere anticipate le garanzie che devono accompagnare ogni scelta dell'amministrazione.
> 
> Fondamentale è a tal fine la garanzia di trasparenza, volte ad assicurare la conoscibilità della costruzione dell'algoritmo, anche, eventualmente, in funzione del sindacato sull'atto adottato sulla base dello stesso: "la decisione amministrativa automatizzata impone al giudice di valutare in primo luogo la correttezza del processo informatico in tutte le sue componenti: dalla sua costruzione, all'inserimento dei dati, alla loro validità, alla loro gestione" (cfr. Cons. St., sez. VI, n. 2270/2019).
> 
> In caso di decisione fondata su algoritmo, si richiede pertanto che sia assicurata una "declinazione rafforzata del principio di trasparenza", intesa come "piena conoscibilità della regola espressa in un linguaggio differente da quello giuridico" (Cons. St., sez. VI, n. 2270/2019).

Negli Stati Uniti, la Corte Suprema del Winsconsin è giunta a conclusioni simili nel caso Loomis. Loomis aveva completato un questionario sul rischio di recidiva che usava un algoritmo proprietario e segreto, chiamato COMPAS, e sulla base del risultato di questo questionario, la corte "aveva condannato Loomis a sei anni di reclusione e cinque anni di *extended supervision*". Loomis impugnò questa sentenza, sostenendo che l'uso dell'algoritmo lo aveva privato del suo diritto ad avere una sentenza individualizzata, e nel 2016, la Corte Suprema affermò che l'algoritmo non può essere l'unico strumento usato per fondare una pronuncia di condanna [@Maldonato2019, 404].

Se la conoscibilità del funzionamento di algoritmi e l'obbligo di motivazione del giudice vale per le decisioni prese dalla PA, a maggior ragione deve valere all'interno del processo penale, ed il miglior modo per garantire la conoscibilità è usare il software libero.

### Libertà di riprodurre ed eseguire il programma

L'attività di ricerca nell'informatica forense deve essere soggetta a *peer review*. I dati informatici presentano delle caratteristiche particolari, che agevolano questa attività:
possono essere copiati a costo nullo e con esattezza,^[Uno dei possibili ostacoli alla *peer review* è la necessità di riprodurre le condizioni dell'esperimento originale. Nel mondo materiale questo implica costi, e c'è un margine di errore ineliminabile; nel mondo digitale, copiare i dati non costa nulla, ed è possibile verificare l'esattezza della copia.]
è possible creare una copia dell'intero sistema in cui l'analisi è stata svolta^[Per funzionare, i programmi hanno bisogno di essere eseguiti all'interno di un sistema operativo. Per garantire la massima trasparenza riguardo le condizioni in cui l'esperimento è stato compiuto, e la piena ripetibilità dell'esperimento stesso, è utile fornire una copia forense dell'intero supporto che contiene il sistema operativo, programmi, configurazioni, ecc. che sono stati usati.]
ed è possibile automatizzare lo svolgimento di operazioni ripetitive mediante *script*.^[Uno *script* consiste in una serie di istruzioni che vengono eseguite automaticamente, senza doverle scrivere a mano ogni volta. Questo permette di semplificare lo svolgimento di operazioni ripetitive e meccaniche (ad esempio, convertire i file in un determinato formato, preimpostare un programma, eliminare i file temporanei o intermedi generati dai programmi, ripristinare lo stato iniziale dell'ambiente di analisi, ecc.). Gli script possono anche svolgere i vari passi dell'attività di analisi (e quindi diventano anche una guida pratica riguardo l'uso del programma), e verificare la correttezza dei risultati (e quindi si automatizza il controllo della riproducibilità dell'esperimento). La *peer-review* si estende anche al contenuto di questi *script*.]

Se gli strumenti di analisi sono proprietari, la possibilità di creare copie ed eseguirle incontra limitazioni legali e tecniche.^[Ad esempio, non è possible creare una copia del sistema operativo Windows, non solo per ragioni legali, ma anche perché la licenza per utilizzarlo è legata all'hardware del computer. Se l'hardware cambia in maniera significativa (perché l'ambiente di analisi è stato copiato su un'altra macchina, che contiene hardware diverso), sarà necessario attivare di nuovo il sistema operativo. V. Microsoft, *Reactivating Windows after a hardware change*, 2023, <https://web.archive.org/web/20231213170756/https://support.microsoft.com/en-us/windows/reactivating-windows-after-a-hardware-change-2c0e962a-f04c-145b-6ead-fb3fc72b6665>. Ragionamenti analoghi possono essere svolti per gli strumenti di analisi proprietari che richiedono *dongle* USB per il loro funzionamento.]
Viceversa, se gli strumenti di analisi sono software libero, chiunque può creare liberamente copie, ed eseguirle a proprio piacimento, e questo agevola enormemente il processo di *peer review* nella fase di ricerca.

La possibilità di eseguire e distribuire il software sono utili anche per il contraddittorio nel processo, perché permettono alle parti di ottenere ed usare l'esatta copia degli strumenti di analisi usati dalla controparte,^[Il contraddittorio può essere visto come una sorta di *peer review* all'interno del processo. Anche se le finalità sono diverse (nella *peer review* si cerca di falsificare una teoria, nel contraddittorio si cerca di difendere la propria posizione), le modalità sono simili (in entrambi i casi si cercano i punti deboli e si muovono critiche verso l'operato altrui).]
e permettono di ripetere le analisi nel futuro.^[La copia del software può essere conservata insieme alla copia dei dati.]

### Libertà di modificare il programma

Il software proprietario è difficile da modificare ed estendere,^[Specialmente se non viene fornito il codice sorgente.]
ed è molto meno resiliente rispetto al software libero.^[Si parla del *maintainer hit by a bus problem* (problema dello sviluppatore colpito da un autobus). La possibilità (legale e materiale) di modificare e aggiornare il software proprietario è nelle mani di poche persone, e pertanto il software proprietario è estremamente fragile, specie se confrontato con il software libero.]

La libertà di modificare e distribuire copie modificate del software libero rileva in vari momenti:
nella fase di *peer review*, i ricercatori possono pubblicare versioni corrette o migliorate del software,^[Come supplemento pratico alle critiche o osservazioni teoriche.]
nella fase di sviluppo del software, è possibile offrire *patch*,^[Se qualcuno copia il codice sorgente, e apporta modifiche (miglioramenti, correzioni di bug, ecc.), può creare una *patch* (pezza), un file che contiene le istruzioni per applicare queste modifiche al codice originale. La *patch* può essere condivisa con gli sviluppatori originali, che possono decidere di integrarla nel codice originale, in modo che tutti possano beneficiarne.] e modificare il software già esistente per adattarlo alle esigenze dell'informatica forense;^[Ad esempio, le distribuzioni GNU/Linux sono sistemi operativi liberi, e sono state modificate per creare distribuzioni specializzate per l'informatica forense.]
e nella fase di analisi, è possibile modificare il software per gestire le esigenze contingenti.^[Ad esempio, è possibile correggere bug nella propria copia del software, o modificare gli strumenti di analisi già esistenti, o addirittura aggiungerne di nuovi, se necessario per la risoluzione dei quesiti posti dal giudice. Tutte queste modifiche dovranno essere oggetto di contraddittorio.]

Il software libero permette anche la creazione di *fork* (bivi).^[Un *fork* è una copia del programma, che viene sviluppata in maniera indipendente rispetto al progetto originale. Il nome deriva dal fatto che il codice sorgente originale inizia a divergere in due direzioni separate.]
I *fork* vengono generalmente creati per tre motivi: a seguito di disaccordi fra gli sviluppatori,^[I disaccordi possono riguardare questioni puramente tecniche, oppure anche questioni relative alle modalità di sviluppo del progetto. Ad esempio, se un software è sviluppato esclusivamente da una sola persona, che ha una visione del software estremamente specifica, e non accetta contribuzioni di terze parti, è possibile fare un *fork* di quel software, in modo che la partecipazione allo sviluppo del *fork* sia più democratica.]
per esplorare nuove soluzioni,^[Ad esempio, Rekall era nato come un *fork* di Volatility per valutare la possibilità di rendere il codice più modulare, e migliorare le prestazioni e la facilità d'uso, ma successivamente è stato abbandonato, v. <https://github.com/google/rekall/tree/55d1925f2df9759a989b35271b4fa48fc54a1c86>.]
o perché il progetto originale non è più aggiornato.^[Lo sviluppo del software libero può essere ripreso e continuato in qualsiasi momento da chiunque abbia le capacità tecniche per farlo, è possibile adattare ed aggiornare il software, in maniera che continui a funzionare anche sui sistemi più recenti.]

### Altre caratteristiche

È possibile confrontare il software proprietario ed il software libero sulla base di altre caratteristiche:

Per quanto riguarda le modalità di finanziamento:

- Il software proprietario è generalmente offerto a pagamento,^[Dato che il mercato è ristretto, ed è destinato ai professionisti, le licenze per il software di analisi forense costano centinaia o migliaia di euro. Pertanto, gli sviluppatori hanno una maggiore disponibilità economica da reinvestire nello sviluppo del software.],
ed è sviluppato per ottenere un profitto. Ma per massimizzare i profitti, si devono ridurre i tempi e costi di sviluppo, rischiando di introdurre *technical debt*,^[Il *technical debt* (debito tecnico) consiste nel costo (in termini di produttività futura persa) che si accumula quando i programmatori scrivono codice senza considerare quanto sarà difficile estenderlo e mantenerlo nel futuro. Si può fare un'analogia con il comprare il veicolo più economico che si trova. Anche se nel breve termine si risparmia, nel lungo termine l'inaffidabilità del mezzo ed il costo delle riparazioni nullificheranno il risparmio iniziale. Esistono numerose cause che portano al *technical debt*, come la duplicazione del codice, non scrivere commenti, eseguire pochi *test* di funzionamento, non semplificare le parti che contengono codice complesso, non usare una guida di stile per il codice, ecc; V. J.L. Letouzey, D. Whelan, *Introduction to the Technical Debt Concept*, n.d., <https://web.archive.org/web/20200707112025/https://www.agilealliance.org/wp-content/uploads/2016/05/IntroductiontotheTechnicalDebtConcept-V-02.pdf>.]
e si devono massimizzare le vendite, falsando la percezione del software da parte degli utenti.^[Pertanto, i programmatori daranno maggiore priorità alla quantità di funzioni piuttosto che la loro qualità, e si nasconderanno o minimizzeranno i difetti del software, in modo da farlo sembrare migliore di quanto effettivamente sia. In ogni caso, l'impossibilità di accedere al codice sorgente rende difficile valutare l'effettiva qualità del software.]
- Il software libero è generalmente offerto gratuitamente,^[L'incentivo al suo sviluppo è la creazione di software utile per sé e per gli altri, e pertanto c'è anche un incentivo a far funzionare il software correttamente.] ma può essere finanziato in vari modi.^[Mediante donazioni occasionali o ricorrenti (ad esempio, RPCS3, un progetto per l'emulazione della console PlayStation 3, ottiene circa 2.000 euro al mese da più di 500 donatori, v. <https://web.archive.org/web/20231127232724/https://www.patreon.com/nekotekina/about>), mediante *bounties* ("taglie", ossia somme offerte agli sviluppatori, in cambio dell'aggiunta di funzionalità), vendendo eccezioni alle licenze libere (in modo che il software possa essere usato in un prodotto proprietario, v. @StallmanSellingExceptionsToTheGNUGPL), con contratti di sponsorizzazione (ad esempio, v. <https://web.archive.org/web/20240109144332/https://curl.se/sponsors.html>), offrendo servizi di assistenza tecnica e *consulting* a pagamento, ecc.]

Per quanto riguarda l'uso di tecnologie coperte da segreti industriali o brevetti:

- Il software proprietario può facilmente fare uso di queste tecnologie;^[Ad esempio, il *filesystem* NTFS, usato da Windows, non è documentato pubblicamente, e per poterlo analizzare è necessario ottenere una specifica tecnica. È probabile che la Microsoft sia disposta a fornire la documentazione necessaria a sviluppatori di software di analisi proprietario. Il segreto industriale rimane protetto da un punto di vista legale con *non-disclosure agreements* (accordi di confidenzialità), e da un punto di vista tecnico dalla compilazione e dalla segretezza del codice sorgente. Viceversa, nel software libero è impossibile mantenere segreti industriali. Per quanto riguarda i brevetti, il costo per il loro uso può essere trasferito su chi acquista una copia del software proprietario.]
- Il software libero può usare tecniche di *reverse-engineering* per i segreti industriali, e distribuire solo il codice sorgente per le tecnologie coperte da brevetto.^[Ad esempio, la tecnica di compressione audio MP3 è stata protetta da un brevetto fino al 2017 (v. A. Orlowski, *MP3 'died' and nobody noticed: Key patents expire on golden oldie tech*, 2017, <https://web.archive.org/web/20200701131247/https://www.theregister.com/2017/05/16/mp3_dies_nobody_noticed/>), ma il progetto *LAME* per la codifica e decodifica di file MP3 è sempre stato distribuito (e continua ad essere distribuito, anche dopo la scadenza del brevetto) esclusivamente come codice sorgente, e non come file binario (v. <https://web.archive.org/web/20210904101433/https://lame.sourceforge.io/lame-faq.en.php>, sez. "Tell me the history of LAME.").]

Per quanto riguarda la trasparenza ed imparzialità:

- Il software proprietario non è sviluppato in maniera trasparente,^[Ci sono pochi incentivi a pubblicare il codice sorgente, discutere apertamente i bug, mostrare le comunicazioni tra sviluppatori, ecc.] e tende a soddisfare gli interessi, desideri e necessità di un numero ristretto di persone;^[Generalmente, gli sviluppatori originali, oppure chi finanzia il suo sviluppo.]
- Il software libero spesso viene sviluppato in maniera trasparente,^[In generale, dato che il codice è già pubblico, c'è un incentivo a rendere anche altre informazioni pubbliche.] e nel tempo, tende naturalmente a supportare quanti più formati e funzionalità possible.^[Spesso il software libero riesce a supportare anche i formati proprietari, a seguito di *reverse-engineering*.]

Per quanto riguarda la difficoltà d'uso:

- Il software proprietario ha maggiori risorse economiche, quindi può investire nella creazione di interfacce grafiche intuitive, e nella creazione di manuali dettagliati; 
- Il software libero tende a preferire programmi a riga di comando,^[La mancanza di interfacce grafiche non è uno svantaggio, è semplicemente un paradigma diverso, e non necessariamente inferiore. Infatti, l'uso di programmi a riga di comando permette di automatizzare le operazioni con facilità, scrivendole all'interno di file di testo, e quindi di creare metodi di analisi facilmente ripetibili. Ancora, se le interfacce nei programmi proprietari sono particolarmente intuitive, probabilmente stanno nascondendo opzioni o informazioni importanti all'utilizzatore.] e l'eventuale mancanza di documentazione è comunque controbilanciata dalla possibilità di consultare il codice sorgente.

### Impossibilità di usare il software libero per i captatori

Quanto detto finora ha dimostrato che il modello del software libero è il modello preferibile per l'informatica forense, ma esiste almeno un caso in cui usare il software libero non è possibile, perché andrebbe a ledere l'efficacia delle indagini.

I captatori sono virus informatici usati dall'autorità giudiziaria a fini investigativi, capaci di compiere un numero enorme di operazioni, che vanno ad incidere su vari diritti fondamentali della persona.^[La libertà personale (art. 13 Cost.), intesa in senso estensivo come il libero sviluppo della persona umana; il domicilio (art. 14 Cost.), inteso anche nel senso di "domicilio informatico"; la riservatezza delle comunicazioni (art. 15 Cost.), che per la formulazione ampia data dalla Costituzione include anche le comunicazioni in formato digitale. V. @Caneschi2019, pp. 418--420.]
Questi diritti sono "inviolabili", e possono essere limitati solo nei casi e modi indicati dalla legge, ma la legge non disciplina adeguatamente l'uso di questi strumenti.^[Il codice di procedura penale disciplina espressamente solo l'intercettazione di comunicazione fra presenti (art. 266 co. 2 e 2-*bis*), ponendo alcune limitazioni ai luoghi in cui può essere compiuta, e l'intercettazione di flussi di dati informatici fra più sistemi (art. 266-*bis*).]

I captatori permettono anche un'attività che viene chiamata "perquisizione on-line", che non può essere ricondotta alla perquisizione propriamente detta (art. 247 c.p.p.),^[Il motivo è che mancano le garanzie informative e difensive tipiche della perquisizione, e mentre la perquisizione riguarda solo la ricerca del corpo del reato, la perquisizione on-line può riguardare l'intero contenuto del dispositivo. V. @Caneschi2019, p. 421.]
e pertanto viene considerata una prova atipica (art. 189 c.p.p.).^[Più in generale, qualsiasi altra attività che può essere svolta con un captatore, ma che non rientra nelle prove tipiche, è una prova atipica. Le prove atipiche devono essere idonee ad accertare i fatti, non devono pregiudicare la libertà morale della persona, ed il giudice deve sentire le parti sulla modalità di assunzione della prova. V. @Caneschi2019, pp. 421--422.]

L'art. 89 disp. att. c.p.p. prevede che i captatori devono essere "programmi conformi ai requisiti tecnici stabiliti con decreto del Ministro della giustizia".^[Decreto del Ministero della Giustizia del 20 aprile 2018, "Disposizioni di attuazione per le intercettazionii [sic] mediante inserimento di captatore informatico e per l'accesso all'archivio informatico a norma dell'articolo 7, commi 1 e 3, del d.lgs. 216/2017", v. <https://web.archive.org/web/20240402130505/https://www.giustizia.it/giustizia/it/mg_1_8_1.page?contentId=SDC289658>.]
I requisiti tecnici sono specificati all'art. 4 del decreto, che ha una formulazione piuttosto generica [@Caneschi2019, 425]:

> 1. I programmi informatici funzionali all'esecuzione delle intercettazioni mediante captatore informatico su dispositivo elettronico portatile sono elaborati in modo da assicurare integrità, sicurezza e autenticità dei dati captati su tutti i canali di trasmissione riferibili al captatore.
> 2. I sistemi di sicurezza adottati a norma del comma 1 consentono che solo gli operatori autorizzati abbiano accesso agli strumenti di comando e funzionamento del captatore.
> 3. I medesimi sistemi di sicurezza prevedono:
>     a) misure di offuscamento o evasione per impedire l'identificazione del captatore e dei dati captati, sia da parte di operatori umani, che per mezzo di specifico software;
>     b) misure idonee ad assicurare la permanenza e l'efficacia del captatore sul dispositivo durante tutto il periodo di attività autorizzata e con i limiti previsti dal provvedimento autorizzativo, in modo da garantire il completo controllo da remoto.
> 4. I programmi informatici funzionali all’esecuzione delle intercettazioni mediante captatore consentono la trasmissione di tutte le informazioni necessarie a definire il contesto dell’acquisizione.
> 5. I programmi informatici sono periodicamente adeguati a standard di funzionalità ed operatività in linea con l’evoluzione tecnologica.

L'impossibilità di usare il software libero per i captatori deriva esclusivamente dal terzo comma.^[Le libertà previste dal software libero permetterebbero di controllare il rispetto dei requisiti contenuti negli altri commi, e agevolerebbe l'ammissione della prova atipica (art. 189 c.p.p.), perché è possibile dimostrare la sua idoneità ad accertare i fatti, e presentare il suo esatto meccanismo di funzionamento al giudice.]
Dato che il captatore è un virus informatico, non può rivelare come funziona.^[Altrimenti, gli sviluppatori del sistema operativo pubblicherebbero un aggiornamento per motivi di sicurezza, ed il captatore diventerebbe inutilizzabile. Ad esempio, la Apple offre ricompense (da qualche migliaio di dollari, fino a milioni di dollari, a seconda della gravità) a chiunque trovi delle vulnerabilità nel loro sistema operativo. V. Apple.com, *Apple Security Bounty Categories*, 2023, <https://web.archive.org/web/20231127163613/https://security.apple.com/bounty/categories/>.]
Il captatore si trova in una situazione paradossale, per cui può essere necessario usarlo per la prova di determinati reati,^[Ad esempio, i reati elencati all'art. 266 co. 1 lett. *f* c.p.p. sono difficili da provare senza l'uso di intercettazioni.] ma allo stesso tempo, il suo uso produce risultati intrinsecamente poco affidabili.^[Anche volendo, il captatore non potrebbe mai essere software libero.]
